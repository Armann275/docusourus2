Ի՛մ աշխարհ գալու օրն է նզովված և ոչ թե Հոբի կամ Երեմիայի186Հոբ Գ. 3.


Զի տոնելի է նրանց ծննդյան օրը բարեբախտ և ո՛չ մերժելի,


Եվ աշխարհն ամբողջ չարժե նրանցից թեկուզ և մեկին:


Ապա ուրեմն ինձ է վերաբերում նրանց անիծած օրը,


Երբ ես՝ անարժանս լույսի և ամեն տեսակ բարիքի՝ աշխարհ եմ եկել,


Դառնալով այստեղ կորստյան որդի և մահվան դրկից,


Մշակ մեղքերի և արբանյակ անօրենությանց:


Եղո՜ւկ ինձ, զի ես չմնացի հաստատ կյանքի այն ուխտին,


Որ, ո՜վ բարերար, դո՛ւ սահմանեցիր:


Չհետևեցի քո կենդանարար և անմահացնող պատվիրաններին,


Չաշխատեցի ես արմտիք հնձել,


Որ խռովալից ձմռան օրերին ուտեստ ունենամ.


Ո՛չ ամուր պատեր կառուցեցի ես և ոչ էլ ձեղուն կապեցի հարկիս,


Որպեսզի մրրկաշունչ քամիներից պաշտպանվեմ.


Երկար ճանապարհի համար նշխար մի պաշար ես չամբարեցի,


Որ դարմանեի տագնապը սովի.


Աղերսագին աղոթքներ չպատրաստեցի քեզ համար,


Որոնցով քո առաջ ելնել համարձակվեի.


Չհավաքեցի փրկության պաշար մաքրակյաց վարքով,


Որ նորոգությունս երաշխավորեր187Մատթ. ԻԵ. 8.


Աշխարհում հաշիվս ճիշտ չբռնեցի իմ մատնիչի հետ,


Որ դատավորի ձեռքից այժմվանից իսկ պրծնեի.


Օրհնալիր ձեռքով չներկայացա,


Որով սրբվելով մասնակից լինեի օրենսդրին.


Ո՛չ դեմքս պահպանեցի, ո՛չ էլ թիկունքս պատսպարեցի,


Ո՛չ աջ ձեռքս զենք առա և ո՛չ էլ ձախս՝ վահան,


Որ պատերազմում մնայի անվտանգ,


Զրահ չհագցրի երիվարիս, ոչ էլ մարտիկներիս սպառազինեցի,


Որ կարենայի ճակատ հարդարել.


Վաղահաս պտուղը չքաղեցի, և ուշհասուկին չժամանեցի


Եվ ահավասիկ շվարել եմ ես բարիքներից զուրկ:


Չունեմ մաքրության ծաղիկ և ոչ էլ յուղ ողորմության,


Եվ գիշեր է մութ, մռայլ ու անշող.


Մահվան նիրհով եմ քնել ես,


Եվ կոչողի փողի տագնապն ստիպում է ինձ188Մատթ. ԻԵ. 5-6.


Զարդը հարսանյաց մերկացրի կրկին և ձեթը վարքի լքեցի դարձյալ189Մատթ. ԻԲ. 11, ԻԵ. 3, 10


Եվ հարսանիքի դուռն ահավասիկ փակվում է: