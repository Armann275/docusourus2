Եվ արդ, հիշելով ահարկությունը վերոգրյալների,


Որոնք Աստուծո կողմից ինձ հասած սպառնալիքներ են ահագնապես


Ինչպե՞ս դադարեմ նոր ողբերգության տողեր հյուսելուց,


Եվ կամ ինչպե՞ս ցամաքեն հեղեղներն արցունքիս:


Զի եթե քառավտակ գետերի ճյուղավորումները բոլոր,


Որոնք հորդահոս ծավալվելով ոռոգում են ողջ եդեմն ու երկիր.


Լիառատ, լրիվ բավականությամբ ջուր տալով նրանց.


Իրենց ուղխերով ու ակունքներով աչքերս լցվեն,


Չեն կարող երբեք զովացնել սաստիկ բոցն իմ մեղքերի:


Կամ եթե նույնիսկ, ըստ մարգարեի ըղձականության185Երեմ. Թ. 1,


Գլուխս լցվի ջրերի առատությամբ,


Եվ տեսողությանս ճրագարանները աղբյուրներ կայլակեն՝


Չեն կարող չափել վշտերն անպատում կոտրված հոգուս.


Եվ ոչ էլ սրտով կարեվեր խոցված, եղերապատում բանահյուսությամբ


Լալկան կիների ջայլերը բոլոր՝ կարող են ցավերս


Ու աղետներս երգի վերածել և կամ նվագել ձայնով ողբական: