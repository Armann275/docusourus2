Եվ արդ, այսքա՜ն վշտերի մեջ ես ինչպե՞ս մխիթարվեմ,


Կամ խավարամած տարակույսներիս կենսավետ հույսին որքա՞ն լույս խառնեմ.


Եվ կամ ո՞ւր արդյոք ոտքս հաստատեմ,


Ո՞ր վստահության աչքերս հառեմ,


Եվ կամ ո՞ւր տեսնեմ անդորրությունը իմ ծփանքների,


Կամ ո՞ր ըղձալի հանգստությանը ձեռք կարկառեմ:


Եթե երկնքի բարձր ձեղունին պարզեմ ձեռքս ես,


Այնտեղից տեղաց հուրը Սոդոմի, ինչպես ասված է:


Իսկ եթե երկրի խորունկ հատակին՝


Նա՛ բացեց երախն իր հափշտակիչ ու կուլ տվեց Դաթանին՝


Աբիրոնի բանակներով190Թվոց. ԺԶ 32:


Եթե հանդգնեմ փախչել բռնողից՝


Գուցե բռնի ինձ վիշապն ահագին:


Գազանների հետ եթե թափառեմ՝


Նրանք առավե՜լ շտապեն պիտի Արարչի վրեժն


ինձնից առնելու, Քան մի ժամանակ Եղիսեինը՝


Բեթելացի մատաղատի քրմորդիներից191Դ. Թագ. Բ. 22-23:


Եթե աչքս ամենատարած օդի պարզությանն հառեմ՝


Եգիպտացոց համար շոշափելի խավար դարձավ այն192Ելք Ժ. 21.


Թե թռչուններին՝ բարձունքում ճախրող՝


Մորթված զոհերի արյունաբոսոր դիերն ուտելու են կոչված նրանք:


Տկարների դեմ եթե խիզախեմ՝


Կսպառվեմ պիծակներից, և ինձ ի՞նչ պետք են առյուծներ այլևս:


Պատառոտող արջերից եթե ճողոպրեմ՝


Արյունածարավ մժեղները ինձ պատահեն պիտի:


Եթե ինչ-որ տեղ ես անհոգ նստեմ՝


Ամենաչնչին մժղուկները վառվող կրակի մոծիրների պես շուրջս կմաղվեն:


Միեղջուրանու եղջյուրից եթե փախչեմ ու պրծնեմ՝


Մորմոքեցուցիչ մանր մուների ճիրանները ինձ պիտի կեղեքեն:


Շտեմարանի մի խորշը եթե թաքնվեմ, կուչ գամ՝


Մեղքի նմանակ գարշ ու տաղտկալի գորտերը պիտի ինձ զզվեցնեն


Անդաստաններում եթե ինչ-որ տեղ գտնեմ ինձ համար ու տեղավորվեմ՝


Շնաճանճերի տարմերը պիտի իմ շուրջը պատեն:


Մի կողմ եմ թողնում մորեխն ու մարախ - զորքեր զորավոր,


Ժանգը անկենդան, ուտիճը անտես, թրթուր թունավոր,


Ջուր թվացող կարկուտով ու ոչնչացնող եղյամով հանդերձ,


Որոնք մեր աչքին թվում են թեև անզեն ու անզոր, չնչին, չքոտի,


Բայց և Աստուծո մի ակնարկությամբ նրանք խիստ գոռոզ և ուժգնաբար


Զարկեցին, դուրս հանեցին ու հալածեցին հաղթականորեն


Իր գավազանով հպարտ և ամբարտավան բռնավոր փարավոնին:


Սրանք են ահա մահացու խոցող, գաղտնի վնասող, լլկող ու թաքուն


Տեսակները այն հոգևոր անտես չարարանքների,


Որոնք որպես պատիժ ուղարկվեցին եգիպտացոց՝ նրանց անօրեն գործերի համար: