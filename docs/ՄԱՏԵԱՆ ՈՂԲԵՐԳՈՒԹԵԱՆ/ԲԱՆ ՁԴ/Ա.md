Երկնավո՛ր արքա, բարձրյալ թագավոր,


Տե՜ր դու բոլորի և ամենքի հույս,


Արարիչ տեսանելիների և հոգեղենների հաստիչ,


Պատճառ եղածների և կազմող լինելիների,


Տվիչ լույսի, առիթ առավոտի, պատրաստիչ վաղվա,


Երևացնո՛ղ երեկոյի, հորինող խավարի,


Արվեստավոր բարեհնար, իմաստության գործիչ,


Քավարան օրհնյալ, հալիչ մեղքերի, հալածիչ ցավերի,


Լուծիչ դառնության, պահպանարան հանգստի,


Հնարիչ նիրհի, կարգավորիչ քնի, պարգևիչ նինջի,


Կարգավորիչ շնչառության, զգայության տևողություն,


Ցրիչ ցնորքների, բարեկարգիչ անուրջների, փոխարկող զարհուրանքի,


Փոփոխիչ տխրություն, խափանիչ խայթումների,


Կասկածների փարատիչ, ծփանքների հանդարտիչ,


Ահաբեկություն խարդախների, դևերի հարվածիչ,


Ախտերի փախուցիչ և ընկղմիչ գայթակղությունների: