Պաշտպանի՛ր ձեռքովդ երկնաստեղծ,


Զորացրո՛ւ աջովդ բարձրացած,


Ամփոփի՛ր թևերովդ ամենակալ,


Ծածկի՛ր խնամքովդ աստվածային,


Ամրացրո՛ւ վերնայիններիդ վերակացությամբ,


Շուրջանակի պարսպիր անմահներիդ գումարտակներով,


Ընդդիմամարտին իմ վանիր զվարթուններիդ զինվորներով,


Պատսպարի՛ր սասանյալիս Աստվածածնիդ մաղթանքներով,


Անդրանիկներիդ բանակներն ինձ բարի պահապան կարգիր:


Բաց արա աչքերիս հետ նաև տեսանելիքները մտքիս,


Զգաստացրու շնչիս հետ նաև դանդաղությունը ծանրաբեռն իմ կրքերի,


Վերացրու թանձրամած հիմարությունն իմ զգայարանքների, Տե՛ր,


Վերցրու թանձրությունն իմ ծածկույթի280Մարմնի, միա՛կ բարեգործ:


Լույսը բացվելիս՝ ողորմությունդ էլ ծագիր ինձ վրա,


Եվ արևի հետ՝ քո արդարության արեգակը թող մտնի սիրտս նեղ.


Փառքիդ ճառագայթը մտքիս խորհրդարանում թող ջահավորվի.


Եվ խաչակնքումը խաչիդ՝ մարմնիս և հոգուս մեջ թող տարածվի՜ համասփյուռ:


Քեզ եմ հանձնում այսօր քո հորինած տաղավարը՝


Այնտեղ բնակվող պահապան հոգուս հետ միասին.


Զի դու ես Աստված անքնին,


Ամենակարողդ ամենքի համար և ամեն բանում բովանդակապես,


Օրհնյա՜լ հավիտյանս. ամեն: