Չեմ պարծենում ես՝ նախատյալս ամեն կողմից,


Չեմ պանծա պարսավյալս,


Չեմ խրոխտում լքյալս,


Չեմ մեծաբանում պապանձյալս,


Չեմ ըմբոստանում ծաղրյալս,


Չեմ երջանկանում եղկելիս, և չեմ արդարանում ամբարիշտս,


Քանզի, ինչպես առանց սանձակալի երիվարն ուղիղ ընթանալ չի կարող,


Ո՛չ էլ նավն առանց ղեկավարի կշարժվի առաջ,


Ո՛չ արորն ուղիղ ակոս կբանա առանց մաճկալի,


Եվ ո՛չ զույգ լծերն հարմար կընթանան առանց հոտաղի,


Ո՛չ ամպը առանց քամու կչվի,


Ո՛չ աստղերն անժամանակ կցնդեն ու կգումարվեն.


Եվ արևն առանց տարրեղեն օդի իր շրջանը կբոլորի,–


Այդպես նաև ես այդ բոլորի հետ չեմ կարող անել ոչինչ, ոչ մի բան


Առանց բարեգործիդ ակնարկության և հրամանի:


Զի դու ես միայն, որ կյանք ես տալիս բանականներին


Ու խնամք տանում արարածներին բոլոր-բո- վանդակ,


Եվ քո ձեռքումն է իմ փրկությունը, ըստ սաղմոսողի:


Դո՛ւ ես հնչեցնում ամեն հասակի մարդկանց ականջին


Քո ավետաբեր ձայնը խնդալից,–


«Իմ հանգստին եկեք, սաստիկ հոգնածներ, և ես ձեզ պիտի մաքրեմ մեղքերից»:


Իսկ ինձ ի՞նչ օգուտ լվացումից, եթե պիտի դարձյալ դառնամ զազրելի,


Եվ կամ ի՞նչ օգուտ ճաշակումից, եթե գեհենի պիտի մատնվեմ.


Ինչպե՞ս պարծենամ ես Աբրահամով, երբ խորթացել եմ նրա գործերից,


Գարշելի որդիս ամովրացի հոր և մոր՝ քետացի կամ քանանացի,


Ըստ մարգարեական խոսքի՝ կարծես թե ինձ համար ասված152Եզեկ. ԺԶ. 3, 45.


Ժառանգս մերժելի՝ եթովպացի և ո՛չ Սառայի արգանդի ծնունդ,


Ըստ այն առածի, որով տեսանողն ինձ է ակնարկում.


Ես եղբայրս Շամրինի կամ Գոմորի153Եզեկ. ԺԶ. 46,


Անլվա և անաղելի


Ծնունդս՝ Ոողի և Ոողիբայի խակակութ և տհաս պորտի,


Ըստ Եզեկիելի կրկնանախատ կշտամբության: