Արդ, անմահների գոհաբանության խնդրանքների հետ


Մեր հեծություններն էլ հոտոտիր,


Արարի՛չ ամենայնի,


Որ քո գթությամբ գերազանցում ես երկնայիններին ու երկրայիններիս,


Զի դու ես բարերարում թե՛ մեզ և թե՛ նրանց:


Եվ արդ, անախտներն այդ ահա՛,


Հրակերպներն հրաշատեսիլ, մաքուրներն անխառն,


Անմեղներն ու բոցեղենները, հոգեղեններն ու անհաղթները,


Շնորհիվ իրենց անարատ բարեզարդության,


Բարձր ազնվության ամենազարգացած առավելությամբ


Եվ գերափայլ ու ճոխ գիտությամբ,


Որպես ջերմեռանդ աստվածասիրության ինքնաբուն տապի


Անցուրտ ջերմությամբ ջեռուցանողներ,


Իրենց պես և մեր սառը սրտերի անբորբոք շիջումն են հրահրում հար,


Որպեսզի նրանք այրվեն անաղոտ՝


Մեծախորհուրդ սուրբ սեղանի վրա՝ այս խորանի մեջ,


Առանց նիրհելու և դանդաղելու, սպասելով միշտ


Ամենաստեղծիդ կեցուցիչ կամքի երանելի հրամաններին,


Աստծուն միացած անբաժանելի՝ քերովբեական առաքինությամբ:


Պետություններ են նրանք երկնավոր,


Եվ զինվորներ են ահավոր, անբիծ,


Երկնավոր Աստծուդ պաշտոնյաներն են ազատազնյա,


Լուսեղեն ամպիցդ շողերի ցոլքեր: