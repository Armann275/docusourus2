Բարեխոսներ են նրանք, մատակարար և խնամակալ,–


Աշխարհիս այգում արմատավորված


Եվ երեք երկար ու ձիգ տարիներ դատարկ մնացած,


(Որ հավերժական ժամանակն է պարունակում իր մեջ՝


Անցյալը, ներկան ու ապառնին),


Այն թզենու, որ պտղազուրկ էր, պաճուճված միայն սին սաղարթներով,


Որ ճիշտ պատկերն է թշվառ մարդկության:


Նրանք մեր շուրջը դեգերում են միշտ, կարեկցելով մեզ


Եվ ուզում են, որ լինենք բախտավոր.


Եվ կենդանությամբ հավիտենական՝ աղոթում են մեր փրկության համար,


Այս խոսքն ասելով՝ «Քո ձեռքի գործը մի՛ անտեսիր դու»:


Արդարև մերն է այս աղաչանքը,


Բարերար Աստծուդ կողմից մեզ համար՝ նրանց սահմանված.


Զի նրանք ստեղծված են խոսքով,


Իսկ մենք ձեռքով ենք ստեղծագործված:


Նրանք հատուցման ահավոր դատաստանին գալու են որպես վկաներ՝


Միածնիդ հետ՝ ճշմարտաբան դատախազներ լինելու երկրայիններիս հանցանքներին,


Եվ ահավորի ատյանի առաջ՝ իրավախնդիր՝


Հաշվետու պիտի լինեն մեզ համար.


Թեև այնտեղ էլ մեզ կարեկցելով՝


Հնչեցնեն պիտի իրենց մշտանվեր երգն հառաչաձայն.–


«Ողորմիր, ո՜վ Տեր, դո՛ւ ստեղծեցիր, դու մի՛ կորցնի»: