Այդ բոլորից, Տեր Քրիստոս, Որդիդ դու բարձրյալ և մեծ Աստուծո,


Պահե՜ս ու պահպանես երկնային զորքիդ շրջափակությամբ,


Բոլոր հողմերից ու խաբողների հարձակումներից


Լուսեղեն խաչովդ պաշտպանելով մեզ:


Զի թեև իմ մեջ գտնվեն անօրենություններ բազօրինակ,


Սակայն ո՛չ երբեք հայհոյություններ:


Չհանգստացա՜ր դու ինձ նման ամբարիշտների կորուստով,


Այլ ամենագորով թախծությամբ, ջրհեղեղով ջնջված


Զազրագործների վրա մինչև իսկ կրկնապես


վշտացար, Նրանց այդպիսի մահն համարելով անհանդուրժելի և հույժ անհաճո:


Լսողներին զարմանալի այս խոսքն ասացիր դու,


Թե՝ «Այլևս մարդկանց գործերի պատճառով երկիրը չպիտի անիծեմ»:


Մխիթարվում ես դու մեծապես ու պարարվում՝


Անմաքուր ու սատակման արժանի մարդկանց կենդանացման համար.


Ինչպես որ երբեմն, դդմենու առակով ցույց տվեցիր դու


Կործանվելու արժանիներին խնայելդ, ողորմա՛ծ. Եվ մի ուրիշի162Եղիայի վրա նեղացար, սաստիկ վշտացած,


Երբ նա անձրևն ուշացնում էր, որպեսզի ուրացողները ապրուստ չունենան163Գ. Թագ. ԺԸ գլուխ:


Եվ բազմապիսի հիշատակարժան և անճառելի


Բարություններ ցուցաբերեցիր դու վերջին օրերին.


Քո կողմից՝ առաքյալներիդ միջոցով հրամայեցիր ողջույն տալ քաղցրահամ՝


Հասարակաց բոլոր և անհամբույր հեռավորներին:


Նաև ի՛նձ վրա ցողիր հայրական սերդ գթառատ, կենդանի Աստված,


Որպեսզի ես էլ գտնեմ փրկություն՝


Քավված մեղքերից ամենաառատ քո այցելությամբ:


Եվ քեզ Հոր և Սուրբ Հոգու հետ փա՜ռք հավիտյանս. ամեն: