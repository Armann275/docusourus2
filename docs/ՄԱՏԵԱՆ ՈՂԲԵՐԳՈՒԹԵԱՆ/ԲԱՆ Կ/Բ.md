Մնացածներն էլ եթե գումարեմ առաջիններին,


Կրկնապես պիտի ծանրանան ցավերս ու դառնություններս աճեն,


Բայց արցունքների շեղջերից միայն դույզն-ինչ առնելով,


Առայժմ պիտի բավականանամ սաղմոսարանի


Ընտանի ձայնի հանապազօրյա հանդիմանությամբ,


Որ ամբարիշտիս կշտամբում է միշտ:


Դրանց հետ նաև քառասունիններորդ գլխի վերջին հատվածի հանդիմանական տողերը,


Որոնք գարշելի համարելով ինձ՝ խայտառակում են միշտ և հանապազ:


Խցելով բերանս, որպեսզի չփառաբանեմ՝ անձս եղկելի են ներկայացնում.


Եվ աստվածային ձայնով ինձ ամբաստանելով՝ զրկում են կյանքի հույսից,


Միաժամանակ, ինչպես պատնեշի վրայից, քարեր են նետում վրաս:


Եթե ծանր է ուրիներից անեծք ընդունել,


Ապա կրկնակի ծանրածանր է անձամբ ինքն իրեն անիծելը:


Իսկ եթե օրենք է մերձավորներից նախատիքներ չառնել,


Ապա ուրեմն ամենատեսիցդ սպասել դրանք՝


Արյունալից ցավ, սարսափելի վիշտ ու մտալլկանք են պատճառում մեզ:


Բայց ով որ նրանց խոնարհությամբ անձնատուր լինի,


Եվ գավազանով ծեծի ինքն իրեն, կշտամբի ու դառն անեծքներ կարդա,


Այդպիսին պիտի օրհնվի


Վերնայնի խոստովանած և ամենաիշխան բերանի շրթունքներով.


Զի նա ճշգրիտ կերպով բացատրեց դարձն իր դեպի նա, կյանքի ճիշտ ճամփից չհեռանալով.


Սիրո օրենքով նա իր մեղքերի արմատը կտրեց,


Չնվաճելով չարախոսների խարդավանքից,


Քրիստոսի հոտի բժշկված ոչխարը եղավ նա,


Դիմելով աղիքների խոցերը բուժող աղին:


Բայց անբանների բարքին է հատուկ ասուն կենդանիների


Կենսաձիր խոսքի դալար, ծաղկածին դաշտավայրում՝


Մտքի թմրությամբ մահացու արոտներ ճարակելը: