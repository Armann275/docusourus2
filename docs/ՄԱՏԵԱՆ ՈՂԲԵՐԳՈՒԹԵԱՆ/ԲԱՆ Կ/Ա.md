Արդ, քանի որ ինձ հայտնի է ճշգրիտ առակով արդեն,


Թե՝ չի վայելում մեղավոր բերնին օրհնաբանություն,–


Ինչպե՞ս պիտի նույն գովությունը քեզ կրկնեմ վերստին աղաչավորս խիստ ամոթապարտ,


Որ անեծքներ եմ ընդունում անվերջ՝ սաղմոսարանում, ինձ համար ասված:


Ինչպե՞ս ինձ համար երգեմ վտանգներ և նախատինքներ արձանագրեմ


Ու մերկ գրկիս մեջ շուշանի տեղակ փշեր հավաքեմ.


Եվ ինչպե՞ս պիտի համարձակվեմ ես Դավթի պես ասել,


Թե՝ «Պիտի փշրես մեղավորների ատամները դու»,


Եվ դարձյալ ինչպես՝ «Անօրենները չպիտի բնակվեն քո աչքի առջև».


Ինչպե՞ս, թե՝ «Դատիր ինձ, Տեր, ըստ արդարության քո և իմ՝ անբծության»:


Եվ կամ թե ինչպե՞ս՝ «Չարիքները մեղավորների վրա պիտի կատարվեն»,


Ինչպե՞ս, թե՝ «Պիտի խորտակվեն չարի և մեղավորի բազուկները»,


Եվ ուրիշները հետևյալ կարգով.


Ինչպե՞ս կարող եմ ասել, թե՝


«Մեղավորների վրա տեղան պիտի հուր, ծծումբ, որոգայթ».


Ինչպե՞ս, թե՝ «Տերը կթուլացնի նենգավոր շրթունքներն ու լեզուները մեծաբանող».


Ինչպե՞ս, թե՝ «Սիրտս քննեցիր և չգտար այնտեղ անիրավություն».


Եվ ինչպե՞ս դրան հաջորդող խոսքն այս,


Թե՝ «Զգուշացա խստասիրտների ճանապարհից ես».


Եվ ինչպե՞ս ապա, թե՝


«Արդարությամբ ես քո երեսը պիտի ելնեմ»158Այսինքն՝ «Ես արդարությամբ կերևամ քո առաջ» (Սաղմ. ԺԶ. 15).


Ինչպե՞ս, թե՝ «Ես էլ անբիծ պիտի լինեմ նրա հետ».


Ինչպե՞ս և մյուսը, թե՝


«Տերն ինձ ըստ իմ արդարության և ձեռքի մաքրության պիտի հատուցի».


Ես ինքս ինչպե՞ս իմ ստությունը պիտի ծանակեմ, ասելով սուրբի հետ, թե՝


«Ձեռքերս սրբությամբ պիտի լվանամ».


Սնոտիների մեջ նստածս ինչպե՞ս ամբարիշտների աթոռները բամբասեմ.


Ինչպե՞ս թշվառս երջանկի պարծանքն ինձ վրա առնեմ,


Թե՝ «Դատիր ինձ, Տեր, զի անմեղությանս մեջ քայլեցի ես».


Ինչպե՞ս օտարս բարի գործերից՝ պիտի շարժեմ գո՜ւթը գաղտնագետիդ,


Թե՝ «Մի՛ դասիր ինձ ամբարիշտներին».


Ինչպե՞ս ես ինքս լինելով անիծապարտ, ուրիշների համար ասեմ՝


«Տո՛ւր նրանց, Տեր, ըստ նրանց գործի»,


Եվ համարձակվեմ շարունակելու: