Ինչպե՞ս, որպես ոչ կռապաշտ, անպատկառորեն խրոխտամ ունայն պարծանքով,


Դավթի հետ ասելով՝ «Մի՞թե մոռացել ենք մենք անունն Աստուծո,


Եվ կամ օտար աստվածներին աղոթելու ձեռք ենք երկարել»:


Զի նա, որ գարշելի մեղքերի մեջ կընկնի,


Այդպիսին կառուցած կլինի պաշտելու համար


Անասնական, ախտարծարծ և պոռնկապատիր կերպարանքներ՝


Աստարտի, Քամովսի, Մեղքոմի159Մողոքը՝ Ամմոնացոց կուռքը, որի համար տուն կանգնեց Դավիթը (Գ. Թագ. ԺԱ. 7): և թարմատար Թարահատի160Անծանոթ է այս դիցաբանական անունը: Հավանական չէ ոմանց այն կարծիքը, թե Աբրահամի հոր՝ Թարայի պաշտած կուռքերից լինի (Հեսու ԻԳ. 2): Խորենացին ևս հիշատակում է Թարաթ անունով մի կուռք, բայց դա լինել չի կարող: արձաններ արու,


Ինչպես նաև կանացի զազիր ու աղծապիղծ կուռքեր


Եվ իշանդամ առականքների անծածկույթ ծանակություններ:


Ինչպե՞ս չամաչեմ ասել նահատակի հետ, որ բարության էր միշտ հետամուտ,


Թե՝ «Ամեն օր մեռնում ենք քեզ համար»,


Եվ հետևյալ տողերն այդ սաղմոսի:


Ինչպե՞ս հիմարս մարդկանց մեջ և վատթարս հանդգնեմ ասել,


Թե՝ «Բերանս իմաստություն պիտի պատմի, և սիրտս՝ հանճար»:


Ինչպե՞ս ես՝ մարդակորույս կեղծավորս երեսպաշտների ոսկորների ցրումը մաղթեմ.


Ինչպե՞ս կրկին երկրորդված մեծանուն բարությունն այն,


Թե՝ «Հաճելի պիտի լինեմ Տիրոջը կենդանյաց երկրում»:


Ինչպե՞ս ես անբավ մեղքերի տերս, արդարից առած՝ բարբառեմ այսպես,–


«Ոչ մեղք ունեմ ես և ոչ էլ հանցանք, ընթացքս եղավ անմեղ և ուղիղ»:


Ինչպե՞ս ինքս ինձ մատնեմ կորստյան այսպես ասելով՝


«Անօրենություն գործողներին մի՛ ողորմիր»:


Եվ կամ թե ասեմ. «Ինչպես մոմը, որ հալվում է կրակի դիմաց,


Այդպես էլ պիտի լինեն մեղավորներն Աստուծո առջև»:


Ինչպե՞ս՝ ապականացու փափկությամբ շոյվածս այս ինձ անվայել խոսքը հաստատեմ,


Թե՝ «Ես ընկճեցի իմ անձը ծոմով».


Ինչպե՞ս նաև այս խոսքը նույնիմաստ,–


«Նրանց նեղության մեջ ես քուրջ էի հագնում


Եվ, ինչպես սգավոր ու տրտում՝ խոնարհ էի».


Ինչպե՞ս հանդարտվեմ իմ նմանների պատիժն


հիշելով, Թե՝ «Աստուծո բարկության մրուրը չի սպառվի,


Եվ պիտի խմեն նրանից երկրի բոլոր մեղավորները»:


Ինչպե՞ս՝ սրա հետ և մյուսը, թե՝


«Մեղավորների բոլոր եղջյուրները պիտի փշրես դու».


Ինչպե՞ս, Հակոբի ապերախտության մասին պատմելով, կարող եմ հեգնել նրան


Ես, որ ստվերի տեղ ճշմարտությունն ընդունած, նրանց հետ և նրանց թերությամբ


Մոռացա Քրիստոսի երախտիքները՝ աստվածահրաշ խաչի փրկանքով,


Եվս առավել, քան նրանք, որոնք չուզեցին


Զորությունն Մովսեսի սքանչելագործ ցուպի,


Որ տերունական տնօրինության մի օրինակն էր:


Ինչպե՞ս կարող եմ ցույց տալ մեզ վրա խուժող դևերի -


Խմբերի խուժդուժ և օտարացեղ՝ աղետները ողջ,


Ասելով, թե՝ «Մեր մեջ գտնվող բարիների դիակներն իբրև կեր


Ձգեցին գիշատիչ թռչուններին, այսինքն՝ օդային դևերին»:


Ինչպե՞ս կարող եմ ճանապարհի վրա ընկած խոսքի սերմը


Եվ չարի հետ միաբանված կամքը անվանել սուրբ161Մատթ. ԺԳ. 4,


Ինչպե՞ս սուրբ կոչեմ պատերազմի հետ նույն շավղով գնացող՝


Իմ ճանապարհից դուրս եկած մտքի գուպարը գաղտնամարտ,


Որ ես զորացրի՝ գործակցելով բանսարկուի հնարքներին:


Չեմ կարող աղերսել քեզ, թե՝ «Մի՛ լռիր և մի՛ դադարիր, Աստված»,


Ինչպես և՝ «Խորհեցին քո սուրբերի վրա և ասացին»,–


Եվ մյուս խոսքերը՝ սաղմոսարանի այս աղոթքի մեջ:


Զի հույժ տեղին է, որ այս խոսքերով ճանաչենք մոլեկան բռնությունը դևերի,


Եվ նրանց հետ նաև իրենց արբանյակներին,


Որոնք մղում են ճակատամարտ միշտ, խռովելով ներկան: