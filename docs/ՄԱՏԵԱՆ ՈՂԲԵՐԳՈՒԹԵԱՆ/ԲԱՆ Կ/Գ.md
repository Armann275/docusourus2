Արդ, քանզի իսկ և իսկ ինձ համար է ասված վերջին օրինակն այս կշտամբողական,


Եվ չար դիպվածներն ու պատահմունքներն ինձ են ակնարկում,


Որոնք նյութեցի ես ինքս որպես սաստիկ տոչորող կիզիչ կրակներ,


Նրանք երկնքից թափելով իմաստությանս ճրագարանի՝ գագաթի վրա:


Այլևս սաղմոսն ինձ ի՞նչ օգուտ կարող է բերել,


Երբ ինքս նրա բազմերանգությունից մնացի անպտուղ,


Ու չնվագեցի հոգով այն, ինչ որ Պողոսն է թելադրում:


Ինչպե՞ս կարող եմ մեծագույնս ես մեղավորներից և պիտանիներից նկունս


Մարգարեի երգերին խառնել Տիրոջ խոսքերը և ասել սուրբի հետ.


«Հեռացե՛ք ինձնից բոլորդ էլ, որ գործում եք անօրենություն»:


Ես, որ չեմ կատարել օրենքի և շնորհի բազում պատվիրաններից և ոչ մեկը՝


Ինչպե՞ս բարբառեմ երջանիկի հետ,


Որը մեզ համար սահմանածը նախ ինքը գործադրեց,


Թե՝ «Ես՝ քո ծառան, պահեցի այս», և դրանց հետևող խոսքերը:


Կյանքի կատարյալ իմաստությունից թափուրս ինչպե՞ս


Տիրոջ երկյուղածների հետ օրհնեմ.


Ինչպե՞ս պիտի մաղթանքներից մեծագույնին իմոնքն էլ կցեմ,


Թե՝ «Մի բան խնդրեցի ես Տիրոջից՝ տեսնել իր վայելչությունը


Եվ իր տաճարի հրամանատարը լինել».


Ինչպե՞ս ձեռնամուխ լինեմ այն բանին, որ արգելված է ինձ,


Երբ լսում եմ, թե՝ ուղղամիտներին վայել է միայն օրհնություն կարդալ:


Ես իմ սեփական շուրթերովս ինչպե՞ս ինքս ինձ անիծեմ,


Ասելով, թե՝ «Տիրոջ աչքը չարագործների վրա է,


Ջնջելու համար նրանց հիշատակն երկրի երեսից».


Ինչպե՞ս՝ և մյուսը, թե՝ «Չարերը շուտով պիտի ջնջվեն».


Ինչպե՞ս այն խոսքը, որ արդարև ինձ է վերաբերում,


Թե՝ «Բազուկները ամբարիշտների պիտի խորտակվեն».


Ինչպե՞ս պաղատեմ սատակման համար, Թե՝


«Պիտի կորչեն մեղավորները»:


Ինչպե՞ս թաթախեմ թափառող լեզուս օրհնյալ խոսքի մեջ,


Թե՝ «Հսկեցի ես կյանքիս ընթացքը, որ չմեղանչեմ ինքս իմ լեզվով».


Ինչպե՞ս մեղքերի փշերով խեղդվածս պարծենամ խոսքովն անարատի,


Թե՝ «Իմ անբծության մեջ ընդունեցիր ինձ».


Ինչպե՞ս ես մեղավորս և կրկնակի պատժապարտս


Պարսավեմ պիտի իմ նմաններին, նրանցից ազատվելս մաղթելով,


Թե՝ «Մեղավոր ու նենգ մարդկանցից ազատի՜ր ինձ, Աստված»: