Օրհնյա՜լ տիրապես էությանդ մեջ,


Անսահմանելի, անփոփոխելի, իսկապես բարի,


Պաշտում խնկելի և երջանկություն խոստովանելի ամենայն երկրի,


Հարատև հույսի ամենապատրաստ դու հայտնություն,


Գթած, ողորմած, որ չես պահում ոխ մի ակնթարթ իսկ Ընդդեմ բազմամյա մեղանչումների:


Անսահման առավելությամբ և հրաշապես զարմանալի,


Ավելի, քան թե երբևէ բոլոր նախահայրերին,


Դու քո երկնահոս և բարեբանյալ վտակները ողորմության


Նոր շնորհաբաշխությամբ՝ մեկի տեղ կրկնակի հաճեցիր հեղել:


Երբեմնի անձուկ լուսամուտը149Ակնարկություն՝ տաճարի երկու փոքրիկ պատուհաններից մտնող զույգ լույսի, որը խորհրդաբար հասկանում է իբր հին տնօրենության մեջ ծագած նոր շնորհների լույսը: այն, որտեղից հազիվ, ըստ Սողոմոնի,


Չափավոր գիտությունների աղոտ նշույլներն էին թափանցում,


Դու, ինչպես նրա, այնպես նաև ինձ՝ թշվառիս համար բացիր ընդարձակ,


Առագաստն այն անջրպետող, որ արգելում էր


Մուտքն աստվածային ողորմության ձրի պարգևների:


Անցյալում՝ ավետավոր հիշատակումների հետ


Պատկերավոր օրինակներով ասացիր դու մեզ.


«Դարձեք դուք ինձ, և ես ձեզ պիտի դառնամ»150Եսայի Լ. 15, Զաք. Ա. 3, Մաղաք. Գ. 7,


Կամ՝ «Երբ կդառնաս ու կհառաչես, այնժամ դու կապրես».


Եվ կամ թե՝ «Աղջամուղջի սևությունը դու կփոխարկես ձյան պայծառության,


Եվ արյամբ ներկված մարդկանց դու կդարձնես գեղմի պես մաքուր ըստ Եսայու և Զաքարիայի,


Թե՝ բարկությանդ մեջ ողորմությունդ էլ ես մտաբերում.


Թե՝ Իսրայելի քաղաքները անապատանան պիտի


Եվ ապա դարձյալ դառնան բնակելի.


Թե՝ ճանապարհները պիտի ամայանան առ ի չգոյե մարդկանց.


Եվ ապա դարձյալ դառնան բանուկ.


Թե՝ պիտի թուլանան ոգու սովով և քո ձեռքով դարձյալ զորանան.


Թե՝ Աստված զայրագին իր տեղը պիտի գնա Եվ պիտի դառնա դարձյալ ողորմությամբ. Կթողնի նա մեզ՝ բայց և՛ կների


Կսաստի թեև ու կսպառնա, բայց և կրկին կպաշտպանի.


Եվ մինչ խռովահույզ է սիրտը նրա՝ կշարժվի գութն իր խնամքների: