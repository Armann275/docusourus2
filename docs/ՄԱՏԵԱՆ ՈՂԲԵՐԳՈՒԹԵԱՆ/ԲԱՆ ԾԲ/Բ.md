Մարգարեների խոսքերն այս խնկելի,


Որոնք քո օրհնյալ գալստյան հրամանն էին ազդարարում առաջուց.


Եվ որ հնար չէ նյութեղեն լեզվով բոլորը թվել, քանզի անբավ են,


Օրինակներ են, նմանություններ նվազ, փոքր ու հին, ժամանակավոր՝


Քո ավետավոր հայտնության և խաչիդ փրկագործության համեմատությամբ:


Դու ամենուրեք կառուցեցիր խորաններ՝ քո արյան ուխտի վկայության,


Որոնք մեծաբարբառ աղաղակում են միշտ՝


Աբելի մահվան դատակնիքից ավելի բարձրաձայն հռչակելով,


Հաղթանակը բարի պատերազմիդ


Հանուն երկրորդ և անմահ կյանքի շնորհների՝


Մկրտության, հարության, նորոգության,


Ընտանության քեզ հետ և քո Սուրբ Հոգու


միավորության, Քավության, ազատության, լուսավորության,


Մշտնջենավոր մաքրության և ճշմարիտ երանության,


Վերնայինների հետ կցորդության, անկապուտ փառքի,


Եվ մեր շուրթերի` բարձրյալին ուղղած աղաչողական հաշտարար խոսքի:


Եվ այն, ինչ ասելն իսկ ահավոր է,


Գրում եմ այստեղ ես ի հիշատակ մեծ երախտիքիդ.


Կարող ենք լինել մենք աստված նույնիսկ՝ շնորհներով ընտիր


Եվ ստեղծողիդ հետ միանալ՝


Տերունի մարմինդ ճաշակելով և խառնվելով կենաց լույսիդ հետ,


Մինչ ըստ Պողոսի՝ չուներ հին օրենքն այսպես կատարյալ երջանիկ խոստում:


Իսկ դու, փրկությո՜ւն, քավիչ բոլորի, եկար հայրենի քո հարստությամբ


Եվ մեր հույսն առ քեզ անկրճատելի՝ արիր հարատև կատարելապես:


Փա՜ռք, քեզ Հորդ հետ՝ ի գովք Սուրբ Հոգուդ բարեբանության,


Հավիտյանս հավիտենից. ամեն: