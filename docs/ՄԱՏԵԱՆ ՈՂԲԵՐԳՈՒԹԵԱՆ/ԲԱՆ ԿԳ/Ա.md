Բարերար և բազմագութ, մարդասեր և երկայնամիտ միակ թագավոր,


Հորըդ հետ պատվված և օրհնաբանված Տե՛ր ամենայնի,


Որդի՛դ կենդանի Աստուծո,


Դու, որ ինձ երբեք կորչելու տեղիք չես տալիս,


Եվ ամենևին չես փորձվում չարից.


Ու մեղավորի մահն իսկ չես ուզում,


Եվ կամքդ փրկություն է բերում բոլորին,


Մեղքի մրրիկը քավության մեղմաշունչ զեփյուռի ես փոխում դու


Եվ բարկության հուրը փոխարկում անձրևի:


Դու, որ քո բարի հրամանին չանսացող կնոջն հետ դարձրիր իր ընթացքից,


Նույն արձանի մեջ կերպավորելով զույգ գոյացությամբ երկու բնություն,–


Ո՛չ անմեղների և ո՛չ էլ իսպառ պատժվածների կարգը իրապես դասելով նրան:


Դու, որ ծովի լույծ ջրերն հորձանուտ՝ քարակույտի պես իրար վրա դիզեցիր բարդ - բարդ167Ելից ԺԵ. 8


Եվ անապատի կարծրանյութ վեմն իբրև հոսող վտակ բխեցրիր168Ելից ԺԷ. 6:


Դու, Հորդանանի սրընթաց վայրէջքը կանգնեցրիր հրաշապես,


Դարձնելով այն որպես լվացումի ավազան հեթանոսների հետնորդների համար:


Երիքովի պարիսպը պնդակուռ –


Սատանայի բռնության կործանման որպես օրինակ –


Թեթև հարդի պես օդ ցնդեցրիր դու,


Եվ այդ քաղաքի ջուրը վնասակար, այլաբանորեն,


Որպես օրինակ քանանացոց փրկությանը, դեպի բարին փոխվելուն՝


Դու խորհրդավոր աղով համեմելով՝ անուշացրիր:


Մեռայի դառնությունը-նշանակ անհավատության՝


Դու կենաց փայտով պիտանի դարձրիր, քաղցրացրիր քեզ պես3՝ միացնելով քեզ հետ:


Գետից առնված ջուրն ինչպես արյուն մակարդեցիր դու ցամաքի վրա,–


Իբրև նշանակ անհուն հաճությանդ, որի համաձայն,


Անփոփոխ պիտի գունավորվեր նոր երանգով բոսորային170Ելից Դ. 9:


Անկենդան գավազանին անթույն վիշապի նմանություն ու տիպ տվեցիր,


Ի պատկերացումն քո ըստ մեզ ձևակերպմանն ու ընտրությանն օտար ազգերի:


Մովսեսի երջանիկ աջը պահպանելով անեղծ ու անփոփոխ՝


Ցույց տվիր դու մեզ նախապես ապագայի հրաշքներդ, բարձրյա՛լ,


Որոնք մարդեղությանդ ընթացքին պիտի կատարեիր,


Եվ ապա, քեզանով՝ ախտավոր մարմնիս մաքրագործվելը գուշակեցիր:


Եվ դու այս բոլորով, ահա՛, ամենուրեք,


Մեղավորներին կորստյան ենթակա, բարեխնամորեն,


Սիրույդ հրաշքով կատարվող անակնկալ գյուտը գուշակեցիր,


Օրհնյա՜լդ ամենագութ: