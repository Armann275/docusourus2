Ծլեցնում ես դու երկրից կանաչ խոտ ու կյանքի կոչում անշունչ մեռյալին,


Անշարժին կառավարում ես որպես ընթացող,


Անարգ արգանդից դուրս ես կոչում քեզ պատկերակիցներ,


Պատանիներին սեղանատամներ տալիս ըմբոշխնող


Եվ նրանց մաքուր այտերի վրա մազ ես աճեցնում,


Եվ սևասաղարթ վարսերը ձյան պես զարմանագործում,


Ցույց տալով, թե քո կարողությունը անցնում է ամեն սահմանից, հզո՜ր,


Շրթունքների բնազդական թոթովանքները, ինչպես Հոբն է ասում,


Փոխարկում ես դու հարազատ ու պարզ արտաբերության,


Սասանում ես դու երկրին ու նրա սյուները՝ հիմքից,


Ցույց տալով թե, դո՛ւ կմնաս միայն անկորնչելի:


Դու թավալում ես տարերքը, որպես անցավոր իրեր


Եվ դարձյալ նույն տեղ հաստատում դրանք որպես մնայուն.


Այսպես՝ հայտնելով, թե կարող ես դու նույն այդ դյուրությամբ


Կապել մեր բազում մեղքերը և կամ արձակել:


Անզգա էությունն արուսյակի սանձահարում


ես կարծես թե երասանով,


Այդպես՝ ցույց տալով, թե մեր բնության հակումները չար


Կարող ես դյուրավ դու հանդարտեցնել, երբ էլ կամենաս:


Անբարբառ լուսնի բոլորակը դու մերթ ունայն ես անում և մերթ պատարուն,


Ապացուցելով, որպես ավետիս, այդ տեսնողներիս,


Թե բարիքներից նվաղած մեր մեղապարտ մարմինները


Դու նախաստեղծ հարստությամբ կամբողջացնես դարձյալ:


Անխոս աստղերի բազմությունը դու իբրև փոքրաթիվ հոտերի խմբեր,


Բաժանում ես իրարից և հավաքում դարձյալ,


Ի խորհուրդ կենաց հաստատուն հույսի, ո՜վ քաղցրահայաց տեսություն,


Թե դու չաղաչող լեզուններին էլ կարող ես լրիվ նույնպես ողորմել:


Ծովում, դու կյանքի ու մահվան միջև ճամփա ես բացում ուղիղ ապահով,


Այդպիսով հաստատ հավաստիացնելով, թե վտանգավոր վայրում էլ նույնպես


Կարող ենք լինել անգայթակղելի՝ քեզնով պաշտպանված:


Ինչպես կաթսայում կրակի վրա եռացող ջուրը,


Այդպես՝ մեղքերի պղտոր մրրիկն էլ քո կամքի խոսքով կդադարեցնես:


Նայում ես երկրին ու շարժում ես այն,


Որպեսզի անբան այդ զանգվածով զգաստացնես մեզ՝ մտավորներիս:


Ալիքների վրա տատանվող փոքրիկ մակույկի նման


Դղրդում ես դու հողազանգվածի թանձրությունն անբավ,


Որով բովանդակ արարածներին ծանուցանում ես, թե կաս աներկբա,


Եվ որ քո զորեղ խոսքով ես հիմնել տիեզերքն համայն:


Սերմանում ես դու մեր անշնչացած մարմիններն հողում,


Եվ այնտեղ նրանց անկորուստ պահելով՝ կենդանացնում կրկին,


Ապականելին հողին պահ տալով անեղծն ստանում,


Դու մահկանացու նյութի հետ կենաց նշխարդ ես խառնում:


Դու քո ակնարկող մի հրամանով ստեղծվածներին ողջ անկերպարան


Փոքր-ինչ վայրկյանում ձևակերպեցիր ամեն մեկն իր պես:


Քոնն են զորությունն ու կարողությունը,


Զի դու օրերի հոլովումներով շրջանակում ես տարվա եղանակները,


Յուրաքանչյուրն իր ժամանակին, բազմապիսի գեղեցկությամբ՝ մեր տեսողության համար:


Անմռունչներին ձայն ես տալիս դու իբրև կենդանու.


Ներշնչում միայն, ու քայլում են նրանք.


Դո՛ւ ես լոկ հինում հնարագիտության անճառ արվեստով մեգն ու առավոտը:


Առաջնաստեղծ գոյացության նախակարգ հորինվածքից հետո,


Ըստ երանելի մի գրվածքի կանխահիաց զարմացման,–


Երբ դու մարդացար, կատարեցիր մեծամեծ փառավոր հրաշագործություններ,–


Որոնց թիվ չկա, ստեղծելով նոր ու նվիրական Մի ուրիշ աշխարհ ավելի անեղծ, քան առաջինը: