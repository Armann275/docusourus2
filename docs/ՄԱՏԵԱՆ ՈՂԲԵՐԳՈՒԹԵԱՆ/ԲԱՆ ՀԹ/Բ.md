Թեթևացրո՛ւ սաստկությունն այն տանջանքների,


Որոնք պատրաստված՝ սպասում են ինձ՝


Գեհենի որդուս հավիտենական մահվան համար զարդ դարձնելու ընդմիշտ.


Վերացրո՛ւ մեջտեղից մեղքերս ամոթալի,


Որոնք պահված են՝ վերջին ատյանին հայտնի դառնալու թշվառականիս:


Ընծայի՛ր խրատդ խաղաղարար259Եսայի ԾԳ. 5 նախապարգև քո ողորմությամբ,


Որպեսզի ահեղ անտանելիներն իր մտքի առաջ չպատկերանան,


Կենարար զղջման փոխարեն՝ անհույս ապշության առաջ կանգնեցնելով ինձ,–


Դատաստանն ահավոր և դատավորն անկաշառ ու անխաբելի,


Սոսկալի ամոթն ու կշտամբանքը սարսափելի,


Հանդիմանությունն անխուսափելի,


Տագնապն անճողոպրելի,


Պակուցումն անխրախուսելի,


Դողումն անվերջանալի, Լացն անսփոփելի,


Ատամնակրճտումն անբժշկելի,


Ապականությունն անողջանալի,


Սարսափելի անեծքն աստվածային խոսքիդ,


Փակումն գթության և արգելումն ողորմության:


Կգալարվի երկինքն այն ժամանակ,


Եվ կդղրդվի երկիրն իր հատակով


Խռովահույզ ծովի բազմակուտակ կոհակների պես,


Որոնք փախչում են նախ խուճապահար,


Ապա դառնալով մեկ-մյուսի վրա՝


Խափանում են խոլ ընթացքն երկուստեք ու կանգ են առնում:


Եվ լայնատարած գետինը այնժամ տարուբերվելով ու տատանվելով՝


Թնդագին բախմամբ կցնցի ուժգին իրենց հիմունքից


Լեռները բոլոր ու փուլ բերելով՝ կհարթի նրանց:


Կհալվեն համակ ու կհրդեհվեն քարեղեն նյութերն ու տարրերն ամեն.


Կայլայլվի երկինքն անեղծանելի մի փոփոխությամբ,


Եվ արարածներն իրենց տարերքով կառնեն մի նոր ձև ու նոր կերպարանք:


Ծածուկ գործերը կհրապարակվեն, ու կհայտնվեն մեր կրքերն անտես.


Մեր վարքն ու կենցաղն ու ներքինը ողջ՝


Պարզ կնկարվեն մեր մարմնի վրա:


Երկնի թագավորն ատյան կնստի՝ հատուցման վճիռն իր ձեռքում պատրաստ:


Ուստի և ահա՛, վա՜յ ինձ յոթն անգամ՝ կրկին եղկությամբ,


Չափով ու կշռով այս նույն համրանքի,


Որը թվերի անբավություն է պարփակում իր մեջ260Հմմտ. «Նարեկ», ԳԼ. ԼԱ:


Ի՞նչ պիտի անեմ ողբալի հոգիս՝ այդ մեծ օրվա մեջ ամենաահեղ.


Քանզի առաջուց հիշելն ավելի սաստիկ է, քան թե հանդիպել նրան:


Ոմն մարգարե261Ամովս այդ տագնապալից փախուստի խուճապն անզերծանելի


Պատկերացնում է մեզ առակավոր այս օրինակով,


Թե՝ մի մարդ փախչում է առյուծի ձեռքից, Եվ պատահում է նրան արջը.


Եվ երբ արջից էլ խույս տալով հասնում և մտնում է տուն,


Եվ ձեռքը հենում է պատին՝ օձն է խայթում նրան262Ամովս Ե. 19-20:


Եվ ապա, ավելի սաստկացնելով տեսիլն այդ քստմնելի,


Ավելացնում է դարձյալ ասելով.-


«Ո՞չ ապաքեն խավար է Տիրոջ օրը»,


«Օր խավարի և մութի, օր ամպի և մառախուղի»263Սոփոն. Ա. 15: