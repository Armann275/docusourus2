Երբ կենակից պահապան հրեշտակը՝ հզոր ոստիկանն264Սաղմ. ԼԳ. 8 իրավամբ կամբաստանի,


Եվ ահավոր հատուցողը կհանդիմանի արդարությամբ,


Թագավորի սպասավորները կաճապարեն առանց խնայելու՝


Ոմանց կյանքի հրավիրելով և ոմանց դատապարտելով ամոթի,


Ոմանց ծիծաղկոտ և ինձ ահարկու ու քստմնելի երես ցույց տալով,


Ոմանց լուսապաճույճ պսակներ մատուցելով


Եվ այլոց՝ վճիռ մահվամբ կորստյան.


Արդարներին ավետավոր լուր և ինձ գույժ տխուր՝ անվերջ վշտերի:


Մինչդեռ բարիների համար կմեռնի իսպառ մահվան հաղթանակը,


Ինձ՝ չարագործիս համար կմնա ընդմիշտ տևական.


Դուռ բախելն այլևս ի զուր կդառնա,


Ու կդադարի գութն իմ նկատմամբ265Մատթ. ԻԵ. 11-13:


Զարմանահրաշ գրքերն երբ բացվեն,


Ուր գրված են մեր մինչև հիմա ծածուկ մնացած բոլոր


Գործերը պես-պես այս կյանքում վարած մարդկային բնության,


Որի համար և գոյություն առան էակներն ամեն,


Այնժամ յուրաքանչյուր մարմնի վրա իսկույն երևան կգան լրիվ դրշոմված


Եվ երկրավորներիս հասկացողության հանդեպ կնքված ու փակված բոլոր


Անպատմելի խորությունները, և մեր աչքի առաջ կպատկերանան266Հայտն. Ի. 12:


Այստեղ է, որ ողբ ու արտասուքով գնվում է երկինքը:


Իսկ այնտեղ նրանք իբրև ուշ մնացած ունայնություններ՝ կարհամարհվեն ու կմերժվեն.


Այստեղից նախօրոք չառաքված հեծեծագին հառաչանքները


Այնտեղ լսելի չեն լինի երբեք.


Կշեռքով ցանված ողորմությունները պայծառ ճրագով ճամփա չեն բանա267Բ. Կորնթ. Թ. 6.


Այնտեղ տապանը նախահանցավորների և կտակարանը տիրանարգների


Եվ ահավոր նշանն հիմիկվաններիս՝268Այսինքն՝ խաչը, քրիստոնյաներիս


Հանդես գալով՝ մեծաձայն պիտի դատախազեն:


Այդ նույն սոսկալի վայրում՝ Մեկը հայրենի հաղորդության ուխտը,


Մեկն էլ անտեսների վկայության խորանը,


Մյուսը՝ մեծագործ արյունն Աստուծո


Իբրև իրավացի ամբաստանողներ՝ իմ առջև պիտի տարածեն:


Բազմապիսի տանջարաններ ես ինքս անձամբ այստեղի՛ց իսկ պատրաստեցի ինձ համար,


Այլևս ինչպե՞ս հուսակտուրս մխիթարվեմ:


Զի եթե նույնիսկ լուսեղեն զորքերն արդարների հետ,


Որոնք փառավորված են երանությամբ, սարսում են ու դողում


Եվ սիրտ չեն անում նայել ահավոր դատաստանին,–


Ես՝ եղկելիս, ավանդակորույս սատակման որդիս, որտե՞ղ կմնամ,


Ես, որ ոչ միայն չպիտի լինեմ պսակի արժան,


Այլև պատուհասն իմ անտանելի և կորուստս պիտի լինի անսպառ: