Բայց դու շտապիր, ամենապարգև, անճա՜ռ զորություն,


Փրկարար ձեռքդ երկարելու ինձ՝ կորստյան մատնված գերուս,


Որպեսզի քեզնով օգնություն գտած՝ կրկին ետ դառնամ դժոխքի դռնից


Եվ բոլորովին ամենապատրաստ՝ պատիժներից զերծ մնամ, անվտանգ:


Գալիքներն այստեղ մտքի աչքերով նախատեսելով,


Բավ համարելով լսել տագնապած՝ տանջանքների ձայնն ահեղահամբավ,


Քո բարի կամքով ազատվեմ իսպառ և չմատնվեմ առյուծների կորյուններին,


Որոնք խնդրում են քեզանից՝ տալու ինձ իրենց որպես կերակուր,


Խժռելու գազանային ատամներով,


Որպեսզի լցնելով որովայնը մահվան՝


Այստեղ պարարվածիս քաշեն ու հալեն այնտեղ,


Ուր պահվում են անսպառ մնացորդ մթերքները՝


Հավիտենապես լափվելու համար:


Քանզի դո՛ւ միայն կարող ես կորզել այդ սպառիչ ժանիքներից


Եվ տանել դեպ կյանք ու երանություն,


Ապավե՜ն բոլորի՝ լույսի թագավոր


Տեր Հիսուս Քրիստոս,


Օրհնյա՜լ հավիտյանս. ամեն: