Արդ, ըղձալի է ինձ այստեղ հիշել հոգևոր այն հանճարեղի


Խրատն հինավուրց, և սակայն միշտ նոր, որ Տերն իսկ կրկնեց143Ղուկ. ԺԴ. 8.


Ամբարիշտների նանրախորհուրդ ժողովներում


Չգնալ նստել հպարտների առաջին բարձին,–


Որից հաստատուն ուխտ ու պայմանով՝ հրաժարվեցին Դավիթն ու Երեմիան,–


Այլ իրենց մեղքով խիստ ամոթահար մեծ դատաստանի հատուցման ահով սասանածների սրտանց զղջացածների հետ՝


Եվ խոնարհ կամքով հավասարվել հետիններին այստեղ երկրի վրա.


Սրանցով է, որ բերկրում է բարձրյալ Աստվածն ու պարարվում:


Եվ այսպես ահա, ես էլ նրանց հետ, հետևելով այդ խրատին,


Համարձակվում եմ նախադաս լինել բազմականների հետ երանելի:


Այսպիսով զերծ կլինենք մարգարեի մեղադրական այս խոսքերից,


Որն ակնարկում է վեսերից ոմանց.


«Մի՜ մոտենար ինձ, զի մաքուր եմ ես, և ո՞վ կարող է նայել ինձ»:


Երջանիկ Դավթի անսահման խոնարհությունից օգտվելով՝ կարող կլինեմ նրա հետ ասել.–


«Որպես անասուն համարվեցի ես՝ զգայազուրկ


եղած, Վրա հասան չարիքներն ու ինձ պաշարեցին.


Նեխեցին վերքերս ու փտեցին անբժշկելի՝ անզգամության պատճառով»,


Ինչպես նաև Ասորեստանում՝ ընտիր, անարատ անձերից ոմանց


Ինքնադատական կշտամբանքները մեղապարտության,


Որոնցից Եզր մեծ քահանայի այս խոսքն եմ ահա կրկնում ես ինքս.


«Ոչ իսկ երեսն իմ կարող եմ առ քեզ բարձրացնել, Աստվա՛ծ»: