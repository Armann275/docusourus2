Արդ, ես ճշգրիտ պատկերս ամենայն մարդկանց,


Խառնելով մեղքերս նրանց մեղքերին,


Եվ նրանցով դառնությունն իմ կրկնակի ավելացնելով՝


Հեծեծեմ պիտի նրանց հետ դարձյալ,


Թեպետև պետք չէ գարշ գույնի վրա նոր տգեղություն ավելացնել:


Ահա և հիմա ես մեղանչեցի, զի անմտությամբ գործեցի քեզ անհաճելին՝ բազում հանցավոր սխալանքներով:


Նայիր ինձ, գթա՛ծ, ինչպես որ երբեմն ուրացության մեջ բռնված Պետրոսին144Սաղմ. Ա. 1, ԻԵ. 4-5,


Զի ծայր աստիճան ես ունայնացա:


Քո ողորմության ճառագայթը ծագիր ինձ վրա, համա՜կ բարերարություն,


Որպեսզի, ո՛վ Տեր, քո օրհնությունն ընդունելով՝


Արդարանամ, կենդանանամ և լինեմ մաքուր Ինձ լլկող մեղքերից, որոնք դո՛ւ չես ստեղծել: Մեղապարտ ձեռքերս քեզ պարզելու համարձակություն չունեմ.


Մինչև որ մոտեցնես քո օրհնյալ աջը դատապարտյալիս նորոգելու:


Արդ, հաղթի՛ր դարձյալ համառությանս քո հեզությամբ


Եվ գալով դեպի ինձ մարդասիրաբար,


Եվ քո բացարձակ ու կատարյալ կարողությամբ


Ների՛ր առաջին, միջին և վերջին մեղքերս բոլոր,


Ո՜վ անհասներին հասնող, լույս արդարների,


Քրիստոս թագավոր: