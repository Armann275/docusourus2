Արժանի չեմ ես քո օրհնյալ անունն հիշելու,


Զի հանցավոր եմ մահացու կերպով բարեգործիդ հանդեպ,


Կնիքիդ հանդեպ ու շնորհիդ,


Փչումիդ ու պարգևիդ,


Ավանդիդ, ձիրքիդ և անունիդ, Որդեգրությանդ,


Արքայական պատվիդ ու պատկերիդ,


Դրոշմիդ, օծումիդ ու ճոխությանդ,


Համարձակությանդ և ընտանությանդ, Կյանքիդ, լույսիդ ու երանությանդ,


Պսակիդ անկապտելի և խոստումներիդ ծածկված,


Որոնք, Տե՛ր Քրիստոս, բազում ձևերով ավետեցիր ինձ՝


Համառողիս, իժիս և քարբիս, և ամուր խոցված խուլ ականջներիս:


Քո շարունակ ավելացող բարության դիմաց՝


Բազմապատկվեցին չարություններն իմ և ինձ կործանեցին իսպառ,


Զատելով կյանքից, կապեցին մահվան, Ծառա կարգելով ապականության:


Արդ, դու ես միայն իրավակշիռ և ճշմարտադատ, ո՜վ բարերար և օրհնյալդ գթության մեջ.


Ես մեղանչեցի քո դեմ՝ գործելով անօրենություն, եղա անիրավ,


Եվ որի համար եղծվեցի ու զեղծվեցի,


Հանցավորապես ամբարշտացա,


Ու չլսեցի քո խոսքը գովված, խոստովանված ու երկրպագված:


Դու ինքդ իսկ երևացիր անճառելի քո սիրով,


Որը գրել իսկ դժվարին է խիստ և նշանակելը՝ սարսափելի:


Քեզ արդարություն և փառք, և մշտնջենական գովություն,


Իսկ ինձ՝ ամոթապարտիս քո դեմ, խնամակա՛լ,


Քավություն և ողորմություն և բժշկություն,


Օգնություն և պահպանություն սրտի ու հոգու.


Բարեբանյալդ ըստ ամենայնի հավիտյանս. ամեն: