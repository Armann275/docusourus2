Ինչպես որ առանց Քրիստոս Աստուծո մեր հոգիներին փրկություն չկա,


Եվ ոչ էլ առանց աչքի տեսողության՝ լույսի զվարճանք,


Եվ կամ արևի քաղցրություն՝ առանց արևածագի,–


Այսպես էլ առանց ծածուկ մեղքերի խոստովանության


Եվ ինքնապարսավ մեղադրանքների՝ չկա քավություն:


Զի քեզ ի՞նչ օգուտ քո մաքրությունից, փարիսեցու հետ եթե դու դատվես,


Եվ կամ ի՞նչ վնաս ինձ իմ մեղքերից, թե մաքսավորի հետ պիտի գովվեմ,


Կամ ո՞ւր պարսավվեց Հովել մարգարեն, երիցս կրկնելով եղկությունն անձի,


Կամ մեղադրել կարո՞ղ է մի սուրբ՝ մեծագույն օրը հաշվելու համար139aՀովել Ա. 15, Բ. 11.


Եսային ինչպե՞ս և ինչո՞ւ պիտի դիտվի պղծաշուրթ140Եսայի Զ. 5,


Որ Իսրայելի տան արարքներից մնաց միշտ հեռու.


Եվ Հիսուսն ինչո՞ւ մեղավոր լինի ադամյան մարմնով՝


Կարեկցելով ինձ՝ հանցավորապես Հորը աղոթած լինելու համար.


Կամ ինչպե՞ս մեկնել միտքն այս առակի.-


«Սիրտն իմաստունի՝ սգատան մեջ է,


Իսկ սիրտն անմտի` ուրախության տան»141Ժողով. Է. 5:


Զի նա, որ Ադամի սխալն իր անձին չի վերագրում


Եվ բոլորի մեղքերը չի համարում իրենը,-


Ինչպես Երջանիկն այն արքաներից, որ մեղավոր


էր համարում իրեն հայրերի գործած հանցանքների մեջ,–


Դրանով իսկ նա մեղանչում է խիստ և կորցնում իր արդարությունը,


Ինչպես մեկը, որ անախտակիր է կարծում մարդկային բնությունը իր,


Եվ սիրտը երբեք չի կարող բերկրել այն զվարթությամբ,


Որ պարգևում է ավետումն հույսի, եթե Քրիստոսի առաքյալից սովորած՝


Չկարողանա տրտմել Աստուծո կամքի համաձայն, ինչպես ասված է142Բ. Կորնթ. Է. 10: