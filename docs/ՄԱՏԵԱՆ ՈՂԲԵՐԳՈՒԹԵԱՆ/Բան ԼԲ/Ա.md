Եվ արդ, ես հետինս վերոհիշյալ արժանավորներից,


Պատժապարտների կարգը արդարև դասելով ինքս ինձ,


Ողորմություն եմ խնդրում քեզանից բոլորի աղերս-աղոթքների հետ՝


Նկունների հետ և անհամարձակների,


Տկարների հետ և փոքրիկների,


Ընկածների հետ և արհամարհվածների,


Տարագրվածների հետ և դեպի քեզ դարձածների,


Երկմիտների հետ և աներկմիտների,


Կործանվածների հետ և վերականգնածների,


Ընկճվածների հետ և հաստատվածների,


Գլորվածների հետ և կանգնածների,


Մերժվածների հետ և ընդունվածների,


Ատվածների հետ և կոչվածների,


Ապշածների հետ և զգաստների,


Անառակների հետ և զսպվածների,


Հեռացածների հետ և մոտեցածների,


Հերքվածների հետ և սիրվածների,


Ամոթահարների հետ և զվարթացածների


Եվ ամաչկոտների ու խնդամիտների հետ:


Սակայն ես այստեղ կպատմեմ դարձյալ ոչ թե մեղքերը Երուսաղեմի,


Ըստ մարգարեի հրամանառության իր նախնի ժողովրդի վերաբերյալ,


Կամ Հակոբի տան գործերն անօրեն –


Այլ պիտի գամ հայտնելու իմ մեղքերը,


Քանզի իմ մահվան աղետի վրա ավա՜ղ ասելով ըստ մարգարեի,


Ես ինքս իմ ձայնով պիտի մեղադրեմ ինձ՝


Սաղմոսողի խոսքի համաձայն,


Որպեսզի իմ այս համայնապատում խոստովանությամբ


Պետք չունենալով այլևս ավաղ բացականչելու,


Մեկ անգամ ընդմիշտ մաքրվեմ Էիդ օրհնյալ հրամանով: