Ամեն տեսնող աչք քեզ է նայում, Տե՛ր, Աստվա՜ծ բոլորի,


Եվ դո՛ւ էլ նայիր քեզ հառաչաձայն պաղատող բոլոր քո ծառաներին,


Աղախիններին, թե նրանցից էլ աղաչող լինի:


Ընդունի՛ր և իմ այս ողբ ու լացով ցանկասեր աչքիս ցողն արցունքների,


Որով, Տե՜ր Քրիստոս, թրջում եմ ահա՛ ոտքը անարատ քո մարդեղության,


Եվ օրինակով այն խորհրդավոր՝ հանցավոր կնոջ մազերի100 Մագթաղինացու,


Ընդունի՛ր նաև իմ դավանությունն ու դարձը առ քեզ.


Եվ համբույրներով իմ շրթունքների՝ կյանքի փրկարար հաղորդությունը քո ճաշակելու՝ Համաշունչ կերպով կապիր ինձ քեզ հետ անլույծ միությամբ:


Որպես երաշխիք քո ողորմության և քո գթության նո՛ւյնպես բարերար,


Փոքր իմ հավատքի փոխարեն թող որ քո մեծ պարգևը ընդունեմ քեզնից:


Գթառատ սիրով, ծառայիս հանդեպ որ դավանում է անունդ անձկալի,


Թող որ խստաշունչ հողմերը ձմռան՝


Փոխարկվեն հանդարտ մեղմաշունչ օդի,


Սաստիկ մրրիկը՝ ախորժ զեփյուռի,


Կասկածներն երկչոտ՝ մեծ վստահության,


Եվ պատիժների պատուհասները՝ երանության,


Թախծագին տագնապները՝ հոգևոր խրախճանքի,


Ալեկոծությունները ծփանուտ՝ խորին խաղաղության,


Եվ ղեկի թիավարումները՝ ապահով նավահանգստի՜ հասնեն թող,


Մեղքերի բեռների բերքն իմ փոխարկվի՛ թող շնորհաց թոշակի:


Քեզանից եկող այս բյուր և բոլոր բարություններով


Թող որ բարձրանա ամենահզորիդ անունը խնկված ու խոստովանված.


Թող ամաչի չար բանսարկուն՝ վռնդված և հալածական.


Թող ոչնչանան մուրհակները մեղքերիս.


Կտրվեն կարթերը, և որոգայթները հեռացվեն,


Կտրատվեն կապանքներն ու վիհը վանվի,


Վնասները վերանան, ցնդեն պատրանքներն ու մեղքերը ջրվեն,


Պարտաթղթերը պատռվեն, լուծը խորտակվի ևքեղիքը քանդվեն:


Թող որ փոխարեն չար հանցանքների մռայլ մթության


Նաև դևերի մեզ շրջապատող բանակների տեղ՝


Փառքիդ արևը հասնի մեզ աջից, ձախից, դիմացից, թիկունքից նույնպես,


Լուսավորելու և ապրեցնելու, փրկելու համար:


Իսկ նրանց վրա, ովքեր լիահույս ապասում են քո լույսի երևալուն՝


Թող գարնանային ջինջ առավոտյան ճաճա՜նչը շողա:


Զի կարող ես դու ամեն ինչի մեջ և բարերար ես բոլորի համար,


Կամենում ես դու, որ ամենքն ապրեն և փրկությունն ես ուզում բոլորի: