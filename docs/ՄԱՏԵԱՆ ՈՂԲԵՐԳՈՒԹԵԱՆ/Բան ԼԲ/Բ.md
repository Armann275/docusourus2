Եվ արդ, ահավասիկ, ծունկի գալով բարերարիդ քաղցրության առջև,


Փռվում եմ հողին ցույց տալու համար, թե ինչպես եմ ես ի մահ գլորվում,


Ես, որ սողունի նման սահելով և անասնական գետնաքարշությամբ,


Կամավոր կերպով գամեցի ինքս ինձ այս կորստական անցավոր կյանքին


Եվ սակայն հիմա հենված քեզ, ո՜վ Տեր,


Ինչպես մարմնով Դավթի արմատից ընձյուղված99Եսայի ԺԱ. 1


Եվ անճառորեն անեղ աստվածությանդ հետ


շաղկապված հաստատուն գավազանի վրա, որպես կյանքի նեցուկի,


Երախտիքներիցդ պատկառելով՝ կիսով չափ պիտի կանգնեմ դարձյալ,


Կիսաբաց դեմքս հակած դեպի վար, և աչքս դեպի վեր,


Խղճալի հայացք հառելով քեզ,


Տե՜ր, որ մոտիկ ես մեր հեծություններին,


Եվ ողորմություն ես բոլորովին, համակ քաղցրություն,–


Եվ լիճը լույսիս լցրած արցունքով՝


Հույսով լեփ-լեցուն պաղատանքներս մեծությա՜նդ պիտի ես վերընծայեմ:


Լսի՛ր աննվազ և ամենառատ երկայնամտությամբ՝ քեզ դառնացնողիս,


Դո՛ւ մեր փրկության պայմանըդ միակ: Աստվա՛ծ բոլորի, անճառ մեծություն,


Անբովանդակելի բնություն, անքննելի իսկություն,


Հզոր զորություն, կարող բարերարություն, անպակաս լրություն,


Անճառ ժառանգություն, վայելչական վիճակ,


Առատ պատրաստություն, անստվեր իմաստություն,


Տենչալի տուրք, անձկալի շնորհ, բաղձալի բերկրություն,


Անտխուր հանգիստ, անտարակույս գյուտ, անկապտելի կյանք,


Անծախելի ստացվածք, անփոխարինելի բարձրություն,


Ամենարվեստ բժիշկ, անսասան հաստատություն,


Դարձուցիչ մոլորվածների, գտնող կորուսյալների,


Հույս՝ ապավինածների, լույս՝ խավարածների,


Քավիչ մեղանչածների, ծածկարանդ փախչողների,


Անդորրիչ խռովյալների, փրկություն մահացածների,


Արձակիչ կապվածների, ազատիչ մատնվածների,


Պատսպարան սահածների, վշտակիցդ սայթաքածների,


Երկայնամտություն տարակուսյալների.


Լուսեղեն տեսք, ցնծության ցույց, օրհնության անձրև,


Հոգի երեսաց, զորություն դեմքի, հովանի գլխի,


Շարժիչ շուրթերի, ազդումն խոսքի, կառավար անձի,


Բարձրացնող բազկի, երկարող՝ ձեռքի, սանձակալ սրտի,


Ընտանի անուն և մերձավոր ձայն,


Կցորդություն հարազատ, խնամածություն հայրական,


Խոստովանված անուն, պաշտելի պատկեր, անպարագիր տիպ,


Երկրպագված տերություն, բարեբանված հիշատակ,


Խնդության մուտք, անվրեպ շավիղ, փառքի դուռ,


Ճշմարտության ճանապարհ, երկնաճեմ սանդուղք,


Եվ այլ բազմաթիվ խոսքեր գովեստի, անհամար շարքով, անբավ տողերով,


Որոնք ո՛չ երկրածին բերանը կարող է արտաբերել,


Ո՛չ կարող է տանել մարմնեղեն գործիքը,


Եվ ոչ էլ հոգեղեն իղձերը կարող են կշռել: