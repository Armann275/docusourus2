Վերընծայում եմ փառաբանություն,


Քեզ՝ անմահ թագավոր,


Որ ստեղծեցիր, հաստատեցիր


Աջով քո հզոր,


Աղաչում եմ քեզ, կրկին կատարիր:


Սրանով անցկացրիր՝


Մեզնից հերքելով


Բանսարկուի խորամանկության դժնի վտանգը,


Մեղքի տապը տաժանական,


Եվ դառն հողմը խաբողի շնչման,


Մահվան երկյուղի տարրն արկածների,


Օդի ցնդման վնասակար տխրեցուցիչ հետևանքները,


Թալկացնող դիվական հեծությունները:


Այս հեծանով, որ քո զենքն է,


Նշանիդ թևերի օժանդակությամբ


Ցրիր վերստին հրածին ամպերը,


Եվ կարկտաբեր որոտները,


Բազմոտանի վիշապի փչումի


Հրախավար կեղծավորության ցավագին ցոլմունքը,


Սատակիչ սուրը, հարձակողական մարտը,


Վայրենի մտքերով գրոհող դևերի պարերը:


Այս փոքրիկ իրից զարհուրում են [դրանք]


Ու մեծ դողումով տեղի են տալիս,


Հին ծանոթությամբ հայտնապես գիտնալով,


Որ այսպիսի ձայնից է Տերն ելնում դատելու:


Եվ հոգեպես խրախուսվում են արիությամբ՝


Ամրապես զինվելով Հոգու սուսերով՝


Մարտիկները բոլոր աստվածարյալ.


Այս հիշատակի կանոնով,


Որ անպատմելի գոչմամբ


Բոլոր ազգերին կազդարարի


Երջանկաբար նահատակվելու օրինավոր ասպարեզում


Ամեն ինչ փորձող հրի դատաստանը: