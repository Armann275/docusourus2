Եվ արդ, ստացա օրհնաբանությամբ,


Հարգանքով գովեցի սրբության այս տուրքը՝


Ինձ պահպանություն, փառատրություն քեզ,


Քեզ պաշտամունք և ինձ գոհություն,


Անթերի կերտվածք արարչական բարձր փառքիդ:


Աստվածարյալ այդ ձայնը թող մտնի


Հոդերս շաղկապող պատվաստի մեջ,


Հանելու հոգուցս դևերի խաբեությունը,


Ստացած անեծքներն ու զազիր մեղքերը:


Այս իմաստավոր առարկան դարձրու


Ջահավառ ջնար, անջրելի նամակ,


Անխափան ջատագով քո տերունի տնօրինությունների:


Ահա սրանով պարգևիր, բարեգութ,


Աղաչում եմ, հզոր, Մեզ կրկին շնորհիր պահպանություն


Աներևույթ ու երևելի թշնամիներից:


Ամենալի ձեռք, տուր մեզ,


Որ բաց ես անում և մատուցում ես սիրով բաշխելով


Այլևայլ բաներ,


Օդի քաղցրություն և անձրևների օգտակարություն:


Ըստ Քո հրամանի սրա բարբառով թող պակասեն՝


Տապախառն հողմ, ցավաբեր փչում,


Գրոհները չար խարդախ հեների,


Խափանվեն սրանով բոլոր հակամարտությունները


Դժնի մատնիչի զորքերի,


Հալչեն, վերջանան, մեռնեն


Երջանիկ օծյալ այս փայտից որդ և ուտիճ Եվ բոլոր նմանները,


Որ զորանալով մեր մեղքերից՝ Կռվում են մեր դեմ:


Սրանով հույսիդ երանության տունկն արմատացրու


Մեզ պաշտպանելու, ստեղծիչ բոլորի,


Արարածոց Տեր, Սաբեկի ծառն այս,


Որի ոստերից կախված է, քեզանով ծաղկած, Քրիստոս,


Նոր սուրբ ավանդը արդի փրկության,


Պտուղը կյանքի անվախճանական:


Այս փառատրելի փայտի բարեհունչ ձայնարձակումով


Խորին խավարի անհուն հեռուները փախչեն


Խարդավանող բազմաձեռք ստապատիր ստորնականների


Ներհակ չարքերը:


Հերքվեն սրանով մեր սահմանների


Ստորադրված, ընտիր-պտղավետ անդաստաններից


Եվ քո մշակված կենդանի երկրից՝


Վատնիչ վերքերն ու մորմոքեցնող [միջատի] հույլերը,


Սրանով հատվեն հավելված պատահարները՝


Կրկնագեղ կամ վայելուչ,


Որ գալիս են մեզ չարի հնարներից.


Իսկապես վտարվեն սրանով,


Այն ինքնաստեղծ բաները, որ երկակ մեր բնության մեջ


Վերերևում են իբրև մերձավոր դավաճան,


Մեկին վրիպակ, օտարոտի մտածումներ,


Մյուսի մեջ՝ ապականող կեղտոտ զեռունների


Գարշ գոյացումներ.


Փրկիր, Տեր Հիսուս, աղաչում եմ քեզ,


Փրկիր, բարերար, ինձ մեկնիր աջդ ամենքից գովված,


Օգնելով սրանով՝


Ազատիր բոլոր թշնամիներից: