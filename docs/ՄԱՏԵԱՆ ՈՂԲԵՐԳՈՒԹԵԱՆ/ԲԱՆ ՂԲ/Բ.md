Փա՜ռք քեզ, ահա, անուն անսահման


Եվ զորությունդ անընդգրկելի,


Որ փրկությունն իմ հոգացիր


Հնարներով բազմաքանակ.


Գոհաբանված անեղծ իսկություն,


Որ այստեղ հրաշքով կերպարանեցիր


Նմանությունը գալոց օրերի,


Որ վայելչական խաղաղ գործիքով այս փայտե


Որոտացիր սաստիկ, երբ քնած էի անկանգնելի,


Կարծես ծուլության դանդաղությանը


Խառնեցիր խրատիդ հանդիմանանքը,


Հայրական սիրուդ հեզությանը


Ճայթման ուժգնություն միացրիր.


Երկու միջնորդի ընդոստ հարվածին


Քաղցր անձրևեցիր մարդասիրաբար,


Փափուկ վանկերի մեղմ նիրհի մեջ չընկղմեցիր,


Եվ կամ անխնա ահավորությամբ


Տառապած հոգիս չզարհուրեցրիր:


Երկրպագություն ծնրադրական


Բոլորի ստեղծչիդ,


Որ հստակորեն՝ ցուցադրեցիր արդեն իսկ հիմա


Հայտնության մեծ օրվա ահեղ գոչումը,


Կենդանացրիր դժոխային անբանությունից,


Որոնելով կանչեցիր պակասամիտներին


Ուրախության գինուդ284aԱռակ. Թ.5.


Սրան դարձրիր անարատ հարսին հանդերձավորող


Փեսայիդ սիրույն.


Վախ ներշնչեցիր այս փոքր խթանով


Վիթխարահսկա ապերասանին,


Կրթիչ ստվար լուծ դարձրիր այս իրը


Ստամբակի ուսին.


Չարախոսի կզակին զսպող սանձ դրեցիր:


Մեծդ Աստծու անբավ բարձրությունը


Փառաբանյալ է հավետ,


Որ փայտի պարտքերը փոխարկեցիր


Կյանքի շնորհիդ ազատության,


Դարձյալ, վերստին իմաստնացրիր


Ցնդած հիմարիս՝ Հոգևոր քո հանճարով,


Կարկառ կրճտումով


Օձի հարվածի անբուժելությունը


Առանց մոռացման բացատրեցիր,


Երրորդությանդ կերպարանքի հետ


Ինձ վնասողի կապը դարձնում ես եռակի ամուր


Աշխարհի վերջին: