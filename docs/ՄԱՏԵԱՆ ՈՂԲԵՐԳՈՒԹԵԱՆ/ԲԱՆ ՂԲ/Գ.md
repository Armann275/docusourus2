Ամենախնամ, խունկերի բուրմամբ


Ներբողյան գովք եմ վերառաքում քեզ,


Որ բազմաստվածյան ստապատիր կուռքերից առավելորեն


Մեղսական հոգիս դարձրիր քո երկրպագությանը:


Խրոխտ, ահարկու, նվիրական այս փայտով


Քարոզեցիր ճշմարտությունը,


Այս պատշաճությամբ մեծացրիր նոր ավետմանդ պատիվը:


Հենց սա զինավառությանդ բարձրագոչ աղաղակն է,


Կայսրերի երկրի արքա, Տեր Քրիստոս:


Քո մարտի ավարտի ուրախ հանդեսի նշանը, Հիսուս,


Որով կապկպվեց փարավոնը իմանալի.


Տաշած այս շերտը գոռոզացած չարագործի գլխի կատարի


Մշտական նեղիչն է:


Սրանով են Սիոնի որդիները խմբվում պատերազմում


Ընդդեմ խավարի աշխարհակալին285Եփես. Զ. 12:


Այս հինօրյա օծված արձանը աստվածային հրահանգների մի տուն է,


Որ չի հնանում և անխափան է286Ծննդ. ԻԸ. 18-19,,


Որ հեռվից եկող նշանն է գալիք հատուցման ժամանակի–


Ազգակից ու համանման կենաց փայտին,


Որ Աստծու դրախտում է.


Կոչման վայր է շտապ ու բարվոք հավաքումի,


Օրհնության վայր է.


Գիտության տունկի պատկերակիցը՝


Չարի ու բարու ընտրության ունակ,


Եվ մեծ հիշեցում խաչիդ նշանով տյառնագրվելու


Սուրբ Հոգու շնորհով,


Ավետող նախասացություն


Սուրբ թագավորիդ գալստյան հուսով սպասող դշխոյին.


Մաքուրների խմբի խրախճանության գոտեպնդող հորդոր.


Անապական սիրարկու անձնահամբույր միացման


Շքեղաշուք քողազարդ ամենածին կույս թագուհուն.


Հարդարիչը ծածուկ պճնանքի,


Որ հոգու վայելչությունն է.


Եվ նման է Սինայի պատգամին,


Որ դուրս էր հորդում Տիրոջից.


Անարատ որդիների մայր,


Պանծալի ու անշաղախ օրիորդը փառազարդվում էր սրանով: