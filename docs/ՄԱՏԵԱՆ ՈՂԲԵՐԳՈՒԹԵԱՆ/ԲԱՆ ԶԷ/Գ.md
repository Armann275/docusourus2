Եվ եթե հասնեմ խորին ծերության քո առաջնորդությամբ՝ մահվան արժանիս,


Մի՛ լքիր ինձ տկարությանս մեջ և մի՛ անարգիր մազերս սպիտակ,


Մի՛ կորացնիր կործանվածին և կքյալին մի իջեցնի,


Մի՛ ցած բերի խոնարհվածին և առկայծյալին հողմի շնչին մի՛ մատնիր,


Մի՛ բաց թողնի դեդևողին և մի՛ մրսածին՝ անվերարկու


Թող չմնա տագնապյալն անդարման, ոչ էլ խարխլված տունը՝ անխնամ.


Թող չանպատվվի պատկերն հնացած, և պարարտությունը չանհամանա.


Թող որ չանարգվի շուքը շնորհի, և հնությունը չքամահրվի,


Թող չալեկոծվի հոգուս նավն, ու հույսի երկարությունը չկտրվի,


Թող ուղղալարը չխզվի, ու չխանգարվի հիշողությունը,


Թող չքայքայվի մարմնի կազմությունն, ու բարձրացող թևերը չփետտվեն,


Զվարթ գեղեցկությունը չտգեղանա, չքաղվի պայծառ ճաճանչը շողի,


Պատուհաններն աչքերիս չփակվեն և ոչ էլ նրանց լույսը խափանվի,


Թող չընկնի պատկերը խոսուն:


Աղաչում եմ քեզ, բարեգո՛ւթ, ու պաղատում եմ բոլոր սրբերով,


Լսիր այս ամենն իսկ հիմիկվանից, որպեսզի վերջում չմոռանաս:


Դու եղար ինձ առաջնորդ և ազատարար, ըստ սաղմոսողի,


Հանիր նաև ինձ Երգողի հետ, Տե՜ր, կասկածանքներից ու վարանքներից,


Որոնցից սաստիկ վախենում եմ ես:


Թեև արժանի չեմ սովորական կերակուրն անգամ ստանալու քեզանից որպես վարձք,


Բայց դու սովոր ես և կարող նույնպես ապերախտների՛ն էլ բարեգործել,


Քոնն են ամենայն բարիքներն անճառ ու զարմանալի


Հրաշագործդ միայն՝ կատարյալ երկայնամտությամբ:


Օրհնյա՜լ ես դու Հոր և Սուրբ Հոգուդ հետ հավիտյանս. ամեն: