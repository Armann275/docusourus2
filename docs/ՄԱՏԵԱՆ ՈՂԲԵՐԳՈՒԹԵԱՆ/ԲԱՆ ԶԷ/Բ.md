Ահա՛ օրհնված ես դու գթության մեջ,


Բարեբանված միշտ՝ քաղցրության մեջ,


Խոստովանված՝ երկայնամտության մեջ,


Եվ ճանաչված ես այցելության մեջ.


Քարոզված Տեր ես դու փրկության մեջ,


Եվ ներբողված ես առատության մեջ,


Պատվված ես պաշտպանության մեջ,


Փառավորված ես փրկության մեջ,


Երկրպագված՝ անբավ բարձրության մեջ,


Պաշտված ես անքննության մեջ,


Գովյա՜լդ միակ՝ հաղթության մեջ,


Հռչակված՝ հզորության մեջ,


Խնկավորված ես ողորմության մեջ,


Համբուրված՝ անճառ հեզության մեջ,


Ճաշակված ես դու խոնարհության մեջ:


Եվ քեզ հետ նաև ծնողդ երկնավոր՝


Աստված բոլորի մխիթարության,


Ընդ որում և Սուրբ ու Բարի Հոգիդ,


Դու, որ սահմանեցիր չանտեսել ընկած գրաստը թշնամու


Եվ անբանությամբ սայթաքած մարդուն:


Հզորիդ ինձ ցույց տված երախտիքներն ու առաքինությունը մեծիդ՝


Փառաբանողներն անվերջ անդադար տոնում


են բարձրում, Որոնց հետ, ուշադրությանդ արժանացնելով և այս ձայնն աղերսական՝


Ընդունե՜ս այն դու մարտիրոսների պաղատանքներով,


Իբրև հաճելի և անուշ բուրմունք,


Եվ այս հաշտարար խոսքի փրկանքով՝


Պարտքերը նախնյաց և աներևույթ վերքերը բոլոր,


Հոգին ու մարմինը մահացնող միջիններով ու վերջիններով,


Ներքիններն ու արտաքինները, դրոշմներն ու բիծերը281Միջին՝ ներկա, վերջին՝ ապագա, ներքին՝ հոգեկան, արտաքին՝ մարմնական և մյուսները:


Եվ հատվածների խարանները ողջ բժշկիր, ամենակարո՛ղ,


Ողորմությանդ դեղերով ջնջելով ու մաքրելով


Բազմապիսի խայթվածքների հետքերը ամեն,


Որոնք քեզ համար հաճելիների հետ նմանապես


Ցույց կտան նաև գարշելիները մեր բնության մեջ: