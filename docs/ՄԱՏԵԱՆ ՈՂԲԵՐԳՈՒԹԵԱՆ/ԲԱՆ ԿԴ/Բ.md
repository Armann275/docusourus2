Արդարացար, ո՜վ անայլայլ, վերին իմաստություն հանճարեղ քո Հոր,


Ինչպես որ անզիղջ գովեստով վկայեցին շնորհովդ քեզ որդեգրվածները,


Քո՝ մեզ պարգեած Ավետարանի այն սուրբ խոսքի համաձայն, թե՝


«Չողբացի ես, երբ կոծեցին, ոչ էլ կաքավեցի, երբ փող հնչեցրին»171Մատթ. ԺԱ. 16-17:


Մի՛ անօրինիր, ասացիր անօրենիս,


Բայց ես ամրացա նույն չարությունների մեջ.


Մի բարձրացնիր եղջյուրդ դեպի վեր, մեղավորիս ասացիր,


Եվ ես քեզ հակառակ գործեցի.


Չզգացի խոտորյալս երբեք, թե քո ձեռքումն են


Բարձրամիտ հպարտների եղջյուրներն արքայական


Խոնարհեցնել կամ բարձրացնել, ըստ Ամբակումի, Դավթի և Զաքարիայի.


Դու ինձ օրհնություն կամեցար, ողորմա՛ծ,


Իսկ ես անիծյալս՝ մեծ տարագրությամբ խոտորվեցի դեպի ինձ արժանին:


Սիրեցի բարկություն և ո՛չ բարություն.


Շոշափեցի խավարն ու ոչ թե լույսը.


Կենդանի ձայնիդ, գթա՜ծ, անզգամորեն պատասխանեցի.


«Որդն անմահ է» և «Կրակն անշեջ»172Եսայի ԿԶ. 24,


Կշտամբանքն անվերջ, տեղը հավերժական, և օրինակը սոսկալի է, - ասացիր խոսքով Եսայու,


Եվ ես չիմացա, ըստ սաղմոսողի, ու չըմբռնեցի,


Այլ ընթացա մտավոր մռայլ կուրության մեջ:


Դու մարգարեի խոսքով ցույց տվիր,


Թե՝ օրհնություն կստանա նա, ով օրենք է դնում, Եվ ես փութացի այդ համառոտել:


Դավթին իր խոսքերով, Տե՜ր Հիսուս Քրիստոս,


Հոգևոր վեմի վրա քո մատով արձանագրված՝


Կանգնեցիր որպես հիշատակարան, ինչպես որ նաև ինքն է վկայում,


Թե՝ «Ես պահեցի քո օրենքները ամեն ժամանակ, հավիտյան».


Այդ միևնույնը հաստատում է նա երկրորդ անգամ՝


Վերջին բառի անդրադարձությամբ


«Եվ հավիտյանս հավիտենից».


Որոնց հետ և այլ պանծալի խոսքեր խրախուսեցին ինձ,


Բայց ես անզգա՝ աճապարեցի տոնին Բահաղու և ո՛չ Աստուծո,


Եվ երկմտությամբ զույգ ճամփաների վրա կաղացի,


Ձեռք վերցնելով բարի գործերից, ինչպես ծաղրելով ասում է Եղիան:


Ունեմ Մովսեսին իր օրենքներով՝ մեռելների աշխարհից եկած,


Նաև գրքերը մարգարեների՝ հոգուս մեջ գրված,


Եվ մատյանները առաքյալների, շարված իմ մտքի մատների վրա,


Եվ Տիրոջդ՝ բոլորովին հավասարապես՝ ավետյաց կտակով173Ավետարանով,


Թաղվելուց հետ հարություն առած՝ անթիվ-ան- համար ննջեցյալներով:


Բայց ես ավելի՛ անհավատ, քան այն մեծատան եղբայրները հինգ174Ղուկ. ԺԶ. 28,


Որոնք մի տեսակ իսկապես հարմար օրինակներ են


Ողորմելի հղփացածների զգայարանքներին,-


Դարբնի սալի պես մնացի անոստ իմ անչափ համառ քարացած սրտով.


Բելիարի նման և չապաշխարեցի: