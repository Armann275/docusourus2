Այժմ ընկղմված, զմայլված


Եվ իսպառ ծածկըված մեծիդ երախտիքների առավելությունից՝


Բազմամասնյա, շարունակական և անճառելի,


Որ աջուձախից առատագույն ու աննվազելի լրումով,


Դիմացից ու թիկունքից կուտակված են անբավորեն,


Մատուցում եմ, վերընծայում


Ճշմարիտ դավանման գովեստի ավանդ:


Որովհետև ինչպես երբեմն հերձվածի չարափառությամբ,


Ամենապատիր խաբեությամբ նենգողի կարթով զատված՝ մերժվեցի,


Ելնելով դրախտից,


Այժմ միավորիչ այս ուղիղ անբծությամբ


Իրական շնորհի ավանդման համար


Երկրորդ անգամ վերստին համբարձած,


Լույսի թևերով թռչելով, ահա, երկինք կհասնեմ:


Բայց քանզի արգանդից, ուր հղացա,


Ծնված հոգևոր երկունքով,


Մեծ և երջանիկ անարատ դշխո,


Իսկուհի բոլոր կույսերի,


Գովելի ու պանծալի իմ մորը հարկ է


Սահմանված կարգով արձանագրել այս մատյանի մեջ,


Որպեսզի ծնվի և ցուցադրվի,


Նաև այլ գալիք ազգերին պատմվի


Խնկելի փառքի որքանությունը՝


Արժանի պաշտումով պատվված՝


Իբրև մաքուր մարմին


Բան-Աստծու մարդեղության գլխի հետ215Եփես. Ե. 23-27


Ի հիշատակ հավատի այս ճառի Երրորդության դավանության: