Միակ բարձրյալ ահավոր անուն՝ կցորդությանց համապատիվ,


Ազգականություններին անպատում,


Եռալույս զուգակցություն,


Անհավելվածը կատարելություններից,


Ինքնիշխան կամավորությամբ պատվասիրված


Հանգունատիպ Հոր մոտ, Երկնքից իջած


Խոնարհվելով Սուրբ Հոգու գործակցությամբ,


Ընտանի փառքից աննվազ,


Հաճեց մտնել մաքրության կույս


Աստվածածնի մայրական արգանդը,


Ուր օրհնության բույսն աճեցրեց


Անարատության լուսասահման անդաստանում:


Համասնունդ ամենակատարյալ էությանը՝


Անանջրպետ միասնությամբ,


Թափանցիկ խառնումով աստվածության Ոգուն,


Հրաշապես բաղկացրեց շնչիս գոյությանը,


Անստամբակելի կրթության սանձերի այդ երասանով


Ստահակությունս հանդարտեցրեց


Եվ կամովին նվիրվելով [սուրբ] խաչին՝


Անմահական տունկի լրության ծայրը բարձրացավ


Կյանքի պտղի ծաղիկը,


Վիրավորվեց մահացու մերազնյա մարմնով217Հայտն. ԺԳ. 3


Անընդմիջելի աստվածությամբ,


Դատապարտման գործիքին դրանով կյանք տվեց,


Արարչական իսկության՝ նրա վրա


Հավետ անբաժանորեն վշտացած


Նյութական մարմնի հետ:


Իջավ խավար դժոխքի վայրերը՝


Իր ավարն հանեց խոտորողի կապանքներից,


Եվ ասես քնի նիրհից արթնացած,


Մահվան դիմեցումն իր մեջ նահանջեց,


Կանգնեց, կենդանացավ աստվածորեն,


Ելավ երկրից կյանքի հացն ու բանական հոտերի հովիվը218Հովհ. Զ. 35. 48, Եբր. ԺԳ. 20:


Հավատարիմ եղավ աշխարհում219Ա. Տիմ. Գ. 16


Եվ երևաց նույնությամբ, բոլորովին աննվազ,


Ինչպես եկավ ամբողջական, Նույնպես և համբարձավ,


Բազմեց գերունակ գահույքին՝


Նախնական պարզությամբ և արարչական փառավորությամբ:


Ում որ բարերար Աստված և բոլորի Տեր ենք ճանաչում՝


Մեծ օրը կդատի ամբողջ երկիրը արդար ընտրությամբ,


Ինքն է սկիզբը և ինքը՝ կատարածը,


Նույն և առաջինը, նույն և գալիքը,


Անպակաս բովանդակությամբ


Թագավորելով անմատույց լույսին220Ա. Տիմ. Զ. 16: