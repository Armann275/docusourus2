Դավանում ենք ուղիղ, անշեղ, անբիծ հավատով,


Ողջունում ենք մեր շրթունքի համբույրով


Աստծու բնակության եկեղեցին,


Անշունչ վեմերով կառուցված խորանն այս,


Որ կատարելապես զարդարված՝ երկնքից գերազանց եղավ,


Որ հենց նրանցից՝ առաքելական դասերից հիմնվեց,


Եվ խնկվեց բարձրյալի աշակերտներից,


Պաշտվեց Բանի սպասավորներից:


Կյանքի այս գանձը Իր սկիզբն առավ վերնահարկ սրահից,


Այն վայրից, ուր խորհուրդը կատարվեց,


Որը լցրեց Աստծու Հոգին,


Նրանում զորություն փայլեցնելով Հոգեգալստյան մեծ օրը.


Նախ՝ բարետես տունը՝ նախամեծար առավելությամբ,


Իբրև օրինակ այս եկեղեցում


Սրբությունների շնորհաբաշխման,


Եվ ապա նրա բնակիչները բարեզարդվեցին նորոգ մի լույսով:


Ուր հզոր Աստծու արյունն է բաշխվում,


Առավել քան մահ գուժող Հաբելի [արյունը],


[Որ] սրանում մեծագոչ բարբառով


Ավետում է հավերժական կենդանության բերկրանքի ձայնը226Եբր. ԺԳ. 24:


Քանի որ ոչ ոք զորություն չունի ծառայելու այս ահեղ խորհրդին,


Երկնքի տակ և արևին հանդիման,


Թե չապավինի սրա թևերին,


Անգամ երկինքը չի բավարարի տերունի մարմնի այս սրբությանը,


Թե իբրև ծածկույթ օրհնության ձեղունը այս չունենա:


Որովհետև ըստ օրենքի մահվան անեծքի նա կարժանանա,


Ով այս խորանի վկայարանից դուրս


Աստվածային պատարագը մատուցե:


Եվ մանավանդ արյունապարտ կհամարվի՝


Հոգու օրինակ արյունը այստեղ եթե չընծայե:


Աստ մեկ անգամ է լոկ լվացումը արյամբ Քրիստոսի227Հռովմ. Զ. 3,


Որ անգիտաբար չանարգվի աստվածությունը228Եփես. Դ. 5


Կրելով մկրտությունն հավատացյալի,


Մեկ անգամ է և ձեռնադրությունը


պատիվ լույսի օծության,


Որ անբծությանը խաբեություն չխառնվի.


Մեկ է և քավությունը շնորհքով, քան ապաշխարությամբ,


Որպեսզի ճշմարտությունը խորամանկությամբ չկերպափոխվի.


Մեկ է հավատը գալիքի ընտրության,


Որ հատուցումի սպառնալիքը Օտարահամբավ զրույց չկարծվի:


Մեկ է մեր երկու գոյությունների կշտամբությունը իրավացի,


Որ չկարծվի, թե բարի և կամ չար հատուցման համար


Ներքին մարդն անջատ է արտաքինից,


Որ արժանանա արքայական որդեգրության,


Որպեսզի նաև երկրային մարմնի հաղորդակցությամբ


Ակնհայտորեն հաստատվի առավելությունը վերին թագավորության,


Մեկ է և հույսը կենդանության՝ անեղծությունը սրբերի,


Որ ունկնդրողները առանց կասկածի հավատան: