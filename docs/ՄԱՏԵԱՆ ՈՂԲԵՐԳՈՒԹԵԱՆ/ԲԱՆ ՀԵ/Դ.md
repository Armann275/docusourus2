Հավատո պաշտամունքին,


Օրհնության երգերի վերաձայնած նվագներով


Փառաբանում ենք եղածների բարեհրաման պատճառին՝


Անսկիզբ Երրորդությանը, անհամեմատ բարձրությամբ,


Անհաս խորհուրդների ու անըմբռնելի իմաստների,


Անզննելի զգայությունների, Անբերելի արարածների,


Որ իր մեջ ամփոփում է վերնական երկնքի


Եվ անսահման ներքին խորությունների քանակությունը,


Սպառումների վերջն ու սկիզբների նախադրությունը,


Մեկը երեք անշփոթելի կերպարներից,


Եվ երեքը մի անբաժանելի իսկություն,


Վեր քան մտքի ազատությունը՝


Հրաձգված ամենուր բովանդակապես:


Անփոփոխ բարի, անսասանելի ուղղություն,


Սիրո անխառն կերպարանք, անհաջորդ մեծություն,


Անխոնարհելի բարձրություն, անվատնելի տեսություն,


Աննվազելի բարերարություն,


Կայուն կամք, կենդանի հրաման,


Փրկչյան ակնարկություն, ճշմարիտ երանություն,


Հավաստի ակնկալություն, անստելի խոստում,


Արգասավոր ավանդ, ըստույգ ավետիս,


Աներևակայելի բարձրություն,


Անձեռնարկելի վերասլացություն:


Մի Հայր միակ Որդու՝ միակ Հոգով պատվված,


Ամենահարուստ բարությամբ, ամբողջովին չարից զերծ,


Օրհնաձայն գոհաբանությամբ,


Անքնին ներբողով գովերգված: