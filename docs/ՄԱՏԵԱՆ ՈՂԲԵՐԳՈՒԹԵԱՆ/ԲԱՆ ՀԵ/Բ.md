Հոգենկար բանի պատկերի այս օրինակով,


Որ հարմարվում է լույսի խորանին,


Գթած, օրհնյալ, ընդունի՛ր ինձ՝


Քավված ու սրբված սրա մեջ:


Հանի՛ր սրանով հոգուցս մեղքի նախատինքները,


Բազմեցրու սրա հովանու ներքո՝ անմեղ ու անբիծ,


Տկարիս Դավթի տանը գումարիր,


Այնտեղից Աստուծո տունդ փոխադրիր,


Ըստ մարգարեի, Հիսուս, որ քեզ է ակնարկում216Զաք. ԺԲ. 8,


Սոսկ մուտքի և անօգուտ ելքի չհետևես,


Ջերմությունն հավատիս քեզ պաղ չթվա,


Եվ ողջույնի համբույրս անարգ չհամարես:


Պաշտամունքս ապաշնորհ չորակես,


Երկրպագությունս իբր անխորհուրդ չլքես:


Պատկերի տեսիլն անպտուղ չլինի,


Իսկ սքանչելի կերպարանքը՝ աննշույլ:


Չմոռացվի սպանդն անկրակ ողջակեզի,


Ճառիս ուխտի պատարագը վտարվելով չցրվի.


Լույսի ճաշակդ ինձ մահ չբերի,


Կողերիդ արյան բաժակը Դատապարտություն չլինի: