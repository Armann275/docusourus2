Եվ արդ նրանց հետ, որոնք ողբագին եղանակների


Համաձայն խոսքեր են շարահարում, հորինում հարմար,


Ամեն մի տողի վերջում միևնույն գիրը դնելով,


Որով արտասուք հոսեցնելու չափ մորմոքեցուցիչ


Առավել սաստիկ ու սուր են ճմլում սրտի ցավերը,-

Ուստի ես ինքս գլուխն անցած այժմ այդպիսիների,


Որոնք լալագին բանաստեղծություն են եղանակում,


Նրանց ողբաձայն հեծեծանքներով վշտակիր հոգիս եմ պարզում ահա՛,


Որը չի մեռել դեռ բոլորովին աշխարհի համար,


Ոչ էլ իսկապես կենդանի է նա Աստուծո համար.


Ոչ իսկապես ջերմ, ոչ էլ ցուրտ իրոք,–


Ըստ ավետարանչի առակի՝ գրած իր Հայտնության մեջ86Հայտն. Գ. 15-16,–


Որը երիցս ատելի է Երրյակ տերությանն ու ամենատես արարչությանը:


Այս է եղանակն ամենահարմար՝ թախծությունը մեր նկարագրելու,


Հանգավորելով յուրաքանչյուր տող,


Որով և հոգու հույզերը տխուր և՛ս առավել են հնչում սրտառուչ: