Իմ այս ողբերի հյուսվածքի վրա ես մի ուրիշ մաս ևս ավելացրի,


Շնորհապարգև մեծ բարերարին առատ արցունքներ ընծա բերեցի.


Չկարողացա չափելով երբեք գտնել խորությունն ես իմ կորուստի,


Հազիվ թե հակիրճ խոսքերով միայն ես նրան հանդես բերել ջանացի,


Չհասա նրան ես մինչև անգամ արագացնելով թևերն իմ մտքի:


Խորունկ մեղքերից խելքըս պարտըված՝ բարկության բաժակն իմ ձեռքը առի,


Տարակուսանքի տարտամությունն իմ ես ինքս իբրև մահ ճաշակեցի:


Եվ այժմ էլ, ահա, հանցանքներս անթիվ երգեցի ձայնովն իմ ողորմելի:


Մի աներևույթ բարկ կրակարան բորբոքվում է մեջս անզովանալի,


Ասես թե անտես հալոց-քուրաներ եռում են սաստիկ, անշիջանելի:


Թունավոր նետի սլաքներ կան սուր՝ շտեմարանի խորքը իմ սրտի.


Ցավառիթ խիթեր մահացու կերպով խոցում են բոլոր երակներս լյարդի:


Ճեպելու անճար՝ աղիքներիցս չեն կարող ելնել ցավերն երկունքի.


Երիկամունքներն իմ երկու կողմից այրում է ջերմը անդարմանելի.


Անչափ կուտակված դառն մաղձն ահա նախադուռն է իմ հասել կոկորդի:


Շնչափողիս մեջ հնչում են ուժգին վհատեցուցիչ ձայներ ավաղի,


Էությանս բազում մասերը՝ ներհակ իրար դեմ ելել են պատերազմի.


Կասկածանքների վախով վարանած՝ մատնվել եմ ես անհուն տագնապի,


Թեև հարազատ՝ ջարդում են իրար դավաճանաբար, ինչպես թշնամի,


Թաղված մեղքերի գարշելի տիղմում՝ ո՛չ մեռած եմ ես և ո՛չ կենդանի:


Հայացքս քեզ եմ ուղղում, բարերա՛ր, կասկածը սրտումն իմ պատժապարտի,


Որպեսզի կյանքի անհույս այս վիհից դուրս հանես դու ինձ լույսին անձկալի: