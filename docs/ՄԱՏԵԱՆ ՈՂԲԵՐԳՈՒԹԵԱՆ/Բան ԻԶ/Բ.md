Դրամական պարտքն ուրանալով, ես վատս, հիրավի,


Գործովս անարժան մատնվել եմ վաղ տույժ ու տուգանքի.


Կրկնահանցագործ վատնիչս կորած՝ գանձին արքունի,


Որ մեծ Աստուծո հաշիվ պետք է տա և պատասխանի.


Պետք է բյուր քանքար, մինչդեռ ես չունեմ կշիռ մի ունկի87Հմմտ. Մատթ. ԺԸ. 24:


Ես անբարեխոս դառն արգելքի տակ կապկապված գերի,


Ճաշակում եմ խիստ ցավ ու հեծություն խավարում բանտի.


Տանջվում եմ անօգ հեգ ողորմելիս առանց պաշարի.


Ինձ համար ողբի մի այլ եղանակ այստեղ ընտրեցի,


Եվ այս խոսքերովս այն կսկծալի կոծի փոխեցի.


Նույն չափով ու նույն վերջավորությամբ ես շարադրեցի,


Թիվ անհատելի և խորհրդավոր երկյակ տասնյակի88Այս բացատրությամբ ուզում է ասել, թե ոտանավորի հանգերը կազմված են Ի գրով, որը համազոր է քսանի (=երկյակ տասնյակ 2x10) և որ իբրև առանձին թիվ՝ ունի խորհրդավոր հանգամանք, ըստ ավետարանական առակի՝ տրված ու շահված քանքարների կամ վնասների գումարը՝ 20: Իմաստն այս է. «Այս ոտանավորի հանգերը ես նրա համար «ի»-ով:


Հնոցն աղքատության մրրկվում է ամեն կողմից ուժգնակի.


Անպաշտպան, թշվառ՝ դրված է տխուր սիրտն իմ գրավի.


Ապաշնորհ, տկար մարդ եմ ենթակա միշտ վրիպանքի,


Շուտով ինձանից անզիջում կերպով դատ կպահանջվի:


Զգայարանս մահվան ու մեղքի զենքով կխոցվի,


Գերիս՝ անփախուստ կերպով մատնված բռնի ախտերի,


Հոշոտում է ինձ սաստը սուր սրով իր սարսափելի:


Այժմվանից, նույնիսկ, երբ բեմն եմ հիշում ես դատաստանի,


Անլույս մռայլը չարատես աչքիս առջև կփռվի.


Անօգ, կապկապյալ եղկելիս մատնվել եմ տարակույսի.


Երևում է ինձ պատկերը երկյուղ ազդող վերնայնի:


Տարտարոսի մեջ անարև սաստիկ և անծածկելի,


Գեհենի հրում մորմոքվում է հույժ անձն իմ


եղկելի, Անհայտ ու անհետ կորած-կործանված անդնդում մեղքի:


Ահա ունեցածս արծաթն անպիտան, որ արժեք չունի,


Որ չի ընդունվի տերունի գանձում և չի ամբարվի:


Հանցանքս է պղտոր, և ձեռքս անմաքուր, աննվիրելի.


Բայց ես սրտաբեկ, մատներս շարժելով, հուսալով դարձի,


Երեսս հողին՝ պաղատում եմ քեզ, դու մա՜յր Հիսուսի.


Բարեխոս եղիր ինձ մեղավորիս, երկնի՛ց իսկուհի.


Մաղթիր քավություն ինձ, ո՜վ զորավոր փրկանակ կյանքի,


Թող երկրի վրա միշտ օրհնություններ, բուրումներ խունկի


Եվ անուշահոտ յուղեր մատուցվեն քեզ ախորժելի: