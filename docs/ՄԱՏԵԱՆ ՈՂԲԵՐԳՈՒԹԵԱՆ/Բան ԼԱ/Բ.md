Արդ, համարի՛ր դու փրկությունից հուսահատ


հոգուս համար որպես արդարացում


Ամենավարան ու կողկողագին ձայնն այս դառնապես հեծեծող սրտիս,


Իմ հավատքի փոքր այս դավանանքը խնդրագին


Վերոգրյալ երջանիկների հավատքին հավասար դասելով,


Որպեսզի ես էլ ապրեմ նրանց հետ բերկրալից կյանքով,


Ամուր կառչելով քո շնորհներին, քան թե գործերիս:


Մանավանդ որ քո շնորհները բարձր են և կրկնակի փառավոր


Եվ չեն կշռվում ու չափվում խոսքով,


Ու հավատում եմ ես անտարակույս, թե հզորապես կարող են քավել


Մեղքերս բոլոր՝ խաղաղեցնելով խռովությունն իմ:


Այդ շնորհներն են՝ քո ահավոր արյան հետ միասին և՛ մարմնավոր ծնողդ խնկելի,


Առաքյալների խմբերը, դասը մարգարեների,


Եվ գնդերը ողջ՝ հեծյալ, հետևակ և սպառազեն,


Ու մերկամարտիկ քաջաբար մրցող մարտիրոսների, մենակյացների,


Բույլքը ընտրյալ և բարեկրոն վանականների,


Հույլքն երկրի վրա ապրող երկնային հոգեղենների,


Զինվորություններն մեզ կցորդակից վերնականների,


Տուրքը երախայրիքների, մատուցումը զվարակների,


Ջահավառումներն ու բույրը յուղով օծված խունկերի,


Հաղթանակը փրկության նշանների,


Կառուցումներն աստվածաբնակ խորանների,


Եվ շնորհի խորհուրդը կատարող ձեռքերը քահանաների:


Այսպես մեր ամեն մի շարժումի մեջ Աստծուն ենք հիշում,–


Երբ քայլ ենք փոխում, ձեռք ենք կարկառում, բազուկ բարձրացնում,


Բարի գործերի համար գոհություն և գայթումների համար աղաչանք ենք վերընծայում.


Ընտանեկան զրույցներում և հասարակաց խոսակցության միջոցին


Մեր բնական ձայնի, գործերի հաջողության և առաքինական ջերմեռանդության պահերին,


Գիշեր թե ցերեկ, քնած ժամանակ և կամ արթմնի,


Քեզնով առաջնորդված հոգևորների օգտակար ընթացքում,


Ազգերի միջև պատերազմների և դևերի հետ մղվող մարտերում


Հերձվածողների հետ վիճաբանելիս,


Փոքրերի և մեծերի հետ վերաբերվելիս,


Ըմպելիքներ խմելու և կերակուրներ ճաշակելու


միջոցին, Մեզ համար հաճո և թե վշտալից բոլոր դեպքերում,


Որոնցից առաջինների համար աղոթում ենք մենք, որ մնան այնպես,


Եվ մյուսները՝ որպեսզի դու զերծ պահես նրանցից՝


Անճառ, անսահման քո հնարքներով սքանչելապես,


Քանզի ամեն ոք հավատում է, թե օգնելու պատրաստ՝ կարող ես դու միշտ,


Տակավին ծծկեր երեխաներին, դեռահաս պատանիներին,


Վայրենաբարո մարդկանց և գոռոզ ստամբակներին:


Եվ թատերական տեսարանների մեջ մինչև անգամ,


Եվ խառնիճաղանջ բազմությունների խուռներամներում


Եվ կամ հզորիդ կամքին անհաճո կաքավումների ու կայթերի մեջ


Դու չե՛ս մոռացված: