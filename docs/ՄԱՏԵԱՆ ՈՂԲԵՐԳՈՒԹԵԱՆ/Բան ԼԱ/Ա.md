Եվ այսպես ահա՛ սաստկացրի ես ինձ անսփոփելի ցավ պատճառող կրքերս,


Ողբալով երկար և՛ հեծեծագին, և՛ մեծահառաչ,


Որ դու, ողորմա՜ծ, սկզբնահայրդ անհայտ ու ծածուկ մեղքերի խոստովանության,


Որդիդ կենդանի Աստուծո, Տեր Հիսուս Քրիստոս,


Քաղցրությա՜մբ նայես քավելու համար.


Արդարև կարող ես դու և ձեռնհաս ես ճշմարտապես,


Եթե կամենաս՝ հնարներ ունես դու.


Ինչքան որ կամենում ես, այնքան էլ կարողանում ես,


Հարստանում ես դու մեծապես՝ տալով, քան թե առնելով,


Բազմանում են գանձերդ ցրվելով, քան թե հավաքելով,


Շատանում է ստացվածքդ սփռելով, քան թե խնայելով,


Դիզվում են պաշարներդ տարածելով, քան թե ամբարվելով,


Հավատալով այսպես այս բոլորին՝ հույս ունեմ ես,


Թե փրկության ե՜լք կգտնեմ քեզանով: Հավատում եմ անարգս պատվականի հետ,


Եվ հույս ունեմ ես Աբրահամի հետ և Աննայի.


Զի մեկը հավատաց քո խոսքին, և մյուսը քահանայապետի ձայնին անսաց:


Ուստի և մեկը խոր ծերության մեջ դարձավ անհամար որդիների հայր,


Հուսալով, թե պիտի կարողանար Սառայի արգանդն ամուլ ու զառամ՝


Բազում ժողովուրդների, մարգարեների և ընտիր թագավորների


Պտղածին և օրհնաբեր անդաստա՜ն տեսնել:


Իսկ մյուսն՝ անմշակ երկիր - սենյակը իր որովայնի Բարգավաճեց յոթ զավակներով,–


Թի՜վ անհաշվելի, որ աստվածային հավիտենություն է նշանակում,


Նրա հարակայության սահմանն անհետազոտելի,


Եվ ավազանի նորածին որդոց առատություն անսպառ:


Թիվն այս պանծալի, որ չունի իրեն զույգը հավասար, ո՛չ վերջ, ո՛չ վախճան,


Կուսություն է մի ուրույն ընտրությամբ միշտ նվիրական՝


Որ անճառորեն հավիտենության դժվարմեկնելի խորհուրդն է խորին ու մեր մտքից վեր98Պյութագորյան ըմբռնումով, որ մուտք է գործել նաև քրիստոնեական բնազանցության մեջ, յոթ թիվը համարվում էր կույս թիվ, որովհետև տասից ցած ոչ մի թիվ ծնունդ չի տալիս նրան կամ ծնունդ չի առնում նրանից. այդ պատճառով էլ համարվում էր հավիտենականության խորհրդանիշ::