Դո՛ւ ստեղծեցիր, բոլորին, և քո՛նն են բոլորը,


Եվ դու բոլորի՜ն պիտի ողորմես, միա՜յն բարեգութ.


Զի թե մեղանչեն իսկ՝ քոնն են, քանզի քո հաշվի մեջ են,


Եվ գիտեն քո զորությունը, ինչպես առակողն է աղոթել,


Որին ես ինքս էլ ձայնակից եմ իմ խղճուկ խոսքերով,


Որպես հանցավոր հաստատելով այդ:


Հանդգնում եմ ասել, թե նա, ով գովեստով է տալիս անունդ, հավատալով, թե կաս,


Եվ եթե նույնիսկ նա յոթնապատիկ անգամ հանցանքով վարակված լինի,


Ինչպես բերված է որպես ապացույց-օրինակ՝ արդյոք քոնը չէ՞ դարձյալ:


Երբեմն արջնաթույր ագռավների մեջ


Սպիտականիշ աղավնիների երամներ ենք տեսնում,


Եվ ձիերի մեջ խրոխտ, անմաքուր՝ որոջներ հանդարտաբարո,


Եվ գազանակերպ շների թվում՝ օրհնված գառներ,


Խստության մեջ՝ հեզություն,


Թերության մեջ՝ կատարելություն,


Հանձնապաստանության մեջ՝ խոնարհություն,


Ստության մեջ՝ ճշմարտություն,


Խորամանկության մեջ՝ միամտություն,


Նենգամտության մեջ՝ անբծություն,


Չարագործության մեջ՝ բարություն,


Լկտիության մեջ՝ պարկեշտություն,


Անգթության մեջ՝ ողորմություն,


Անհուսության մեջ՝ ապաշավություն,


Բարկության մեջ՝ քաղցրություն,


Թշնամության մեջ՝ հաշտություն,


Խածանողության մեջ՝ անոխակալություն,


Չարչարանքի մեջ՝ քաջալերություն,


Եվ նետաձգության մեջ՝ օրհնություն:


Ուստի անկարող եղա ես դատել ճշգրիտ կերպով,


Թե այն ո՞վ պիտի երկրածիններից կարենա կանխել ժառանգելու քեզ,


Որ կշտամբում ես անաչառորեն և արդարությամբ


Այն ամբարիշտին, որը ինքն իրեն մաքուր է


կարծում Եվ այն պոռնիկին, որ զղջացել է:


Բոլորի համար բարեգործդ դո՛ւ, միա՜կ թագավոր,


Օրհնյալ ի բարձունս, հավիտյանս. ամեն: