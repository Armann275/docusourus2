Քրիստոս Աստված, անուն ահավոր,


Մեծության տեսակ, տիպար անքնին, բարձրության պատկեր,


Անսահման զորություն, կերպարան փրկարար լույսի,


Պաշտպան դու կյանքի, դո՛ւռ արքայության վերին հանգստի,


Խաղաղության ճանապարհ,


Ապավինություն նորոգ և անտխուր երանություն,


Ամենակալ ինքնիշխանություն բոլոր էությանց,


Օրհնության կոչումն, ավետաբար ձայն, բերկրության բարբառ,


Անմահության դեղ,


Որդի՛դ դու անճառ միակ Աստուծո,


Ինչ որ անհնարին է ինձ՝ դյուրին է քեզ համար.


Ինչ որ անհասանելի է ինձ՝ քեզ համար սահմանված է.


Ինչ որ անանց է ինձ՝ մոտիկ է քեզ համար.


Ինչ որ ծածկված է եղկելույս՝ մերձավոր է քո երանությանը.


Ինչ որ անկարելի ինձ՝ քեզ համար կատարված.


Ինչ որ ինձ համար անկշռելի է՝ քո անճառության համար չափված է.


Ինչ որ հուսահատեցնում է ինձ՝ քեզ սփոփանք է բերում.


Ինչ որ անբժշկելի է ինձ՝ անվտանգ է քեզ համար.


Ինչ որ հեծություն է պատճառում ինձ՝ քեզ համար խնդառիթ է.


Ինչ որ ծանր է ինձ՝ թեթևագույն է քեզ համար.


Ինչ որ ստեղծված է ինձ համար, զորեղությանդ համար գրված է.


Ինչ որ ինձ համար կորած է, քո ձեռքումն է այն,


Ինչ որ անթվելի է ինձ՝ քեզ համար համարված է.


Ինչ որ ինձ համար մռայլ է, քեզ համար ճառագայթ է.


Ինչ որ ինձ համար անհաշվելի է, բովանդակված է օրհնյալ ձեռքերիդ մեջ.


Ինչ որ սոսկալի է ինձ՝ հեշտալի է քեզ համար.


Ինչ որ փախչելի է ինձ՝ քեզ համար վանելի է:


Ինչ որ անմատույց է ինձ՝ դյուրամատչելի է քեզ համար.


Ինչ որ մահաբեր է ինձ՝ քո աստվածային զորության համար անգոյություն է: