Բայց դու, ողորմած Աստված բոլորի, Տեր Հիսուս Քրիստոս,


Եթե գթաս ինձ, կարող ես ելքի մի հնար գտնել:


Հանուն քո օրհնյալ Հոր վսեմ փառքի և քո


Սուրբ Հոգու կամքի գթառատ՝


Տե՛ս տառապանքներն իմ տաժանելի՝ քեզ հայտ-


հանդիման, Եվ սրտիս խորքից դատախազ լինելն ինքս իմ անձի դեմ:


Իմ ամենացրված բնության իսկությա՛նը նայիր դու


Եվ բժշկություն պարգևիր իմ վերքերին,


Տո՛ւր հնարավորություն՝ կորուստից դուրս գալու,


Զերծումն՝ բազմամասնյա մահից և կենաց շավիղ՝ ապականվածիս,


Նորոգություն եղծյալիս և հույսի մուտք ամբարշտիս,


Եթե ես, հակառակ իմ բնությանը, կամք ցուցաբերեցի այս բոլորն ասելու,


Հապա դու որքա՜ն ավելի պիտի բարերարես ինձ, ինչ որ բնածին և հատուկ է քեզ:


Եթե փշերից քաղցրահամ պտուղ քաղվեց,


Քո կենաց ծառից ո՜րքան ավելի անմահական համ պիտի ստացվի:


Եթե ես իմ ատելիների համար քո ողորմությունը խնդրեցի,


Դու ինչպե՞ս պիտի կրկնակին չտաս քո անսպառ առատությունից ինձ, որ քոնն եմ, ո՜վ ամենազոր: