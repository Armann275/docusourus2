Ողորմիր, Տե՛ր, մահվան արժանի մեղապարտիս,


Ողորմի՛ր այնօր, երբ կենդանության շունչս կարձակեմ.


Երբ նայվածքս խեղճ դեպի վեր կուղղեմ ես կողկողագին,


Հույժ տանգնապահար հոգուս տեսությամբ աչքի առջև բերելով


Այն վտանգավոր ճամփան, որտեղ անխուսափելի կերպով անպայման պիտի ընթանամ.


Եվ բնակելի իմ տան երդիկից ելքիս շավիղը դիտելով թշվառ կիսամեռությամբ,


Այլայլված դեմքով, մատների տարտամ տատանումներով,


Կարկամ հառաչմամբ, նվազ հեծությամբ, ձայնով նվաղած,


Եվ բազմապիսի տարակույսներով լի տխուր հոգով՝


Սրտիս խորքերից իմ գործած բազում մեղքերի համար ողբով հառաչեմ:


Բայց դու, բարեգո՛ւթ, կարող ես նույնպես և ա՛յդ ժամանակ


Զորավորապես հրաշագործել, ասելով ինձ.-

«Թող փրկվի հոգին քո խորտակումից և առողջանա»,


Եվ կամ՝ «Թող ներվեն քո մեղքերը քեզ»,


«Գնա՛ խաղաղությամբ՝ մեղքերից մաքրված»:


Այն պաղատանքները, որ չպիտի կարողանամ հասցնել քեզ այդ ժամին,


Ընդունիր այսօ՛ր մարդասիրաբար,


Ո՜վ երկայնամիտ և բազմաշնորհ ամենակեցույց:


Եվ մինչդեռ այժմ պերճախոս եմ ես խրոխտաձայն, սիգացող և բարձրապարանոց՝


Այնժամ դիակի պես պիտի պառկեմ ես անկենդան, անխոս,


Կաշկանդված ձեռքով, թույլ անդամներով,


Խուփ շրթունքներով, փակված աչքերով,


Իբրև տախտակ անշարժ, կոճղ կիսավառ,


Արձան անզգա, պատկեր անբարբառ, անշունչ գոյություն,


Ողորմելի տեսիլ, ողբալի կերպարանք, տխրալի տիպ,


Եղկելի դեմք, արտասվելի նմանություն, համրացած լեզու,


Չորացած խոտ, թոթափված ծաղիկ, ծյուրած գեղեցկություն,


Շիջած լապտեր, դատարկ կոկորդ, խոպանացած


սիրտ, Թալկացած մարմին, քայքայված որովայն,


Քանդված տաղավար, կոտրված ոստեր, անջատված հոդեր,


Կտրված ծառ, սղոցված արմատ,


Լքված տուն, հնձված արտ, արմատախիլ բույս,


Օտարացած բարեկամ, մոռացված պահեստ, թաղված գարշություն,


Մերժված ատելի, վերացված խոչընդոտ, անարգված կմախք,


Եվ իբր անպիտան ոտնակոխ եղած՝ կարոտ ուրիշների աղոթքներին,


Որոնք թշվառիս հավատքի ձայնով հառաչալից աղերս նվագեն պիտի


Արցունքի ցողով տարածելով այն քո բարձունքն ի վեր՝


Բարերարիդ գթությա՜նը:


Նրանք լալագին զղջումով պիտի երգեն դարձը դեպի քեզ, որ օրհնում եմ ես,


Նշանը փրկարար խաչիդ, որին երկրպագում եմ,


Ճշմարտությունը հարության, որին հավատում


եմ, Փառքիդ հայտնությունը, որը փառավորում եմ,


Դատաստանիդ ահավորությունը, որ խոստովանում եմ,


Խոսքերիդ հանդիմանությունը, որից զարհուրում եմ,


Սուրբ Հոգուդ ուղեկցությունն ինձ, որ պաշտում եմ,


Մկրտությունը քո օծման, որ և համբուրում եմ,


Քեզ հետ թագավորելը, Տե՜ր Հիսուս, որի համար պաղատում եմ:


Եվ այսպես ահա՛, թեև թուլացավ, հեռացավ, վերացավ,


Մասնատվեց, փախավ, սլացավ


Եվ տեղի տվեց կենդանությունն իմ կենցաղի,


Բայց քո պարգևած հույսը հաստատուն՝ պահված է իմ մեջ,


Որպես մնայուն և անջնջելի հիշատակարան: