Արդ, պատճառը ապրեցուցիչ վեհագույն մասանց,


Աստվածային արարչությանդ հարազատների,


Առանց որի հնարավոր չէ քրիստոնյա լինել,


Եվ կամ անվանվել Նազովրեցի,


Կամ հիշատակվել Հուդայի որդի,


Խրախույս կարդալ հանուն Հակոբի Աստուծո381Եսայի ԽԴ. 5,


Այս ձեթի հյութը, որի մեջ


Միավորվում է սուրբ Երրորդությունդ,


Շնորհքի ճառագայթ, շուքը մեր դեմքի,


Նկարագիրը մեր երեսների, բարեձևությունը պատահմունքի,


Աչքերի լույսը, բիբերի տյառնագրությունը,


Այտերի վայելչությունը, կերպարանքի զարդը,


Շրթունքների պահպանարանը, Հանդերձիչը կրոնների,


Վարքի հարմարիչ, հավաքման շաղկապ,


Անձանց զորություն, ընդդիմացող ուժ,


Հուռութ խափանող, հմայանք քակտող,


Ձեռնածուների հալածիչ, կախարդների խայտառակիչ,


Աղանդները բացահայտող, դևերին հաղթող,


Ցավեր փարատող, կնքվածներին սրբագործող,


Նորադարձների տենչանք, անիմանալի՝ իմաստուններին


Ապշությունը հեթանոսների, անհավատների


նախանձը շարժող, Գաղտնիքները բացահայտող,


Հարգանք՝ նվաստներին, փառք՝ ստրուկներին,


Պճնումն կանանց, աճումն մանկանց,


Ծերերի հրճվանք, նվիրվածների ձեռնադրություն,


Զգուշացում մաքուրներին, պսակ թագավորներին,


Ճոխությունն արքաների և կայսրերի մտադրություն,


Քանի որ կնքված ամանը ցույց է տալիս


Պարունակության մեծագնությունը,


Նաև մեզ տրված շնորհի բարձրությունը՝


Սրանով ծածկված քո անվամբ,


Աստված Տեր Հիսուս Քրիստոս,


Վայելուչ ինչ-որ համեմատությամբ Դառնում է ճանաչ:


Իսկ նրա անունը նույն հորջորջումով,


Ըստ հոգելից իմաստունների,


Դեռ եգիպտացիներից սկսած


Բացահայտում է իրի պատկերը՝


Ահեղ խորհրդի կերպարանքը: