Խնկելի յուղն այս, Պաշտելի ու երանելի,


Սոսկ ուղեղի պահանոցը


Կամ գագաթի վարսերը օծելով օգուտ չի տա,


Եթե տերունի կենսատու խաչովդ չտյառնագրվի


Զարմանահրաշ օրհնալույս յուղն այս


Հրեային ու խուժին, հնդիկին ու բարբարոսին,


Սկյութացուն ու հելլենին,


Դժնի դուժին ու արհավրատեսիլ


Սոսկավիթխար շնագլխին,


Ազատ տիրոջն ու ծառայածին ստրուկին Քրիստոսյան դարձնելով՝


Քո անվամբ է կնքում, ընծայում Սուրբ Հոգուդ


Եվ երկնային Հորդ հարազատ Որդի հաստատում350Կող. Գ. 11:


Բազմատեսակ են սրա հրաշալիքները


Նախ՝ հարմարված նյութին, ապա՝ զորությանը:


Որովհետև ինչպես փայտեղեն անոթը Քանի չի օծվել,


Հեշտությամբ ջարդվում է ու դառնում անպետք,


Արժեզրկվում է, Նույնպես և մարդը՝ չօծված սրանով,


Հեշտությամբ խորտակվում է


Եվ քեզնից հեռու լինելով՝ չի լուսավորվում:


Հիսուս, սա քո մատն է, որով351Ղուկ. ԺԱ. 20


Զարմանագործում ես հրաշալիքներ,


Որովհետև նրա անգծելի կազմությամբ


Ու կարծր պահպանությամբ պաշտպանելով


Ամենապատրաստ շրջաբերությամբ


Ծածկում է այլևայլ եկամուտ բաներից,


Այնպես որ սրա մաքրությամբ օծվածը


Արյամբ չի ներկվի


Եվ չի այլայլվի տխուր գույներով:


Եվ մանավանդ իր թափանցել-խառնվելու հատկությամբ


Հոգեպես մտնում է մեր թանձր մարմինը,


Ու եթե սաղմոսողի անեծքը ձեթի պես


Չարի բոլոր ոսկորներին է հասնում352Սաղմ. ՃԸ. 18,


Որչափ առավել Հոգիդ Լույսի սույն ճարպով կյանք տալով ողջացնում է


Ներքին վերքերը անտեսանելի,


Եվ այն խորքերից ազդումն է տալիս Հագագի շունչին,


Ներգործելով ծայրանդամների վերջը,


Մոռացնել տալիս մարմնի մահվան արկածները,


Որովհետև, միշտ ահավոր, Տեր Հիսուս Քրիստոս,


Քո կենսարար զորությունը խառնված է սրան,


Եվ բնակվում է նրա հետ: