Այնքան ահավոր, միաժամանակ այնքան սուրբ է


Յուղի սոսկալի, խնկավոր «օծություն» անունը,


Այնպես որ, ոչ ոք երկրայիններիցս չի համարձակվի


Աստված կոչվել, այլ՝ լոկ աստվածային,


Նույնպես չի կարող մարմնավոր մեկը


Իրեն Քրիստոս համարել, այլ՝ լոկ քրիստոնյա,


Դա անհնար էր և առաջին մեծ մկրտչին՝


Ջրերով Հոգուն հրավիրողին360Մատթ. Գ. 16,


Որովհետև, ասում է, ես օծյալը չեմ,


Այլ ուղարկված եմ նրա առջևից361Հովհ. Գ. 16:


Ինչպես Մարկոս Ավետարանչի խոսքն է՝362Մարկ. Զ. 7. 13


Սրանով էին շրջում առաքելական լծակիցները,


Իբրև Աստծու ձեռք, օգտվելով սրանից,


Քո անվամբ բուժում էին, առանց մարդկային դեղամիջոցի:


Քանի որ ինչպես խավարը լույսից,


Հիվանդությունը առողջությունից,


Գիշերն օրվանից ու մահը կյանքից,


Այդպես և այս տիրապարգև նյութից


Մերժվում են չարի բոլոր հանգամանքները,


Խափանվում են և իսպառ վերանում:


Քանզի ինչպես որ զազիր ճանճերը,


Սարդեր, զեռունները ականջամուտ,


Իբրև թույնից՝ սպառվում, պակասում են այս նյութից,


Այդպես այս յուղը երբ զորանում է


Օրհնության շնորհիվ՝ և՛ դևերին է հալածում,


Ե՛վ չարքի մուրհակներն է ոչնչացնում,


Եվ մահավճիռն է պատռում:


Ավազանը կատարյալ է լոկ օծման օգնությամբ:


Թե՛ ավազակներից մահացու խոցված


Առաջին մարդուն տրվեց փրկության այս դեղը363Ղուկ. Ժ. 34, Թե՛


Հակոբոսի և Իսրայելի անբույժ վերքերին [Իբրև դեղ] այս պատվական իրը հիշվեց364Եսայի Ա. 6:


Այս յուղն էր փափագում Դավիթը հարակա հույսով


Իբրև պտղավետ ձիթենի Աստուծո տան մեջ365Սաղմ. ԾԱ. 10,


Այնժամ մերժելով թլփատությունը՝


Գուշակեց շնորհը մկրտության:


Եվ ինչո՞ւ եմ ես ճառում սրանից,


Կարծելով՝ կարող եմ սպառել նյութը,


Մինչդեռ վերիններն իսկ ի զորու չեն


Մասնակիորեն բացահայտել այս խորհուրդը, Եվ կամ՝ էապես: