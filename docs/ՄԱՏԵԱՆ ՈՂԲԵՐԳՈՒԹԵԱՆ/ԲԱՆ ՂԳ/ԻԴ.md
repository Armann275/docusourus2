Եվ կարծես անհաս, անըմբռնելի


Մեծ զորությունն այս


Մտքի սլացքի թեթև թևերով,


Որ շա՜տ, շատ վեր է մեր ըմբռնումից,


Անկանգ շարժումով, անհետ փախստյամբ


Ու լայն տարածքով տարաբաժանված,


Թաքնվեց ինձնից և չօրինակվեց.


Կամ զուգորդաբար չնմանակվեց,


Կամ սահմանումով չձևակերպվեց,


Եվ չկշռվեց զուգակցի չափով,


Այլ աստվածային խաչի նշանիդ հավասարությամբ


Եվ, կեցուցիչ, քո արյան հետ միայն


Հոգևորապես գերազանց եղավ:


Եվ հիմա օրհնիր մեզ, Տեր, սրանով:


Նաև ահավոր, լուսեղ, երկնային և զարմանալի


Քո անունը, Տեր, թող փառաբանվի,


Մաքրակրոնների բուրվառով խնկված,


Սուրբ, սուրբ անքնին, անպատում, բարձրյալ,


Ողորմած, երգված, ճշմարիտ,


Բարերար և սուրբ,


Սրանով փրկագործիր, և քավություն տուր


Բժշկություն պարգևիր, շնորհով օժտիր,


Առատաձեռնիր, ով երանություն:


Օծվելով երկնանձրև լույսի այս ձեթով՝


Անարատ լինեմ, Յուղված բանավոր այս հենքի մեջ թող


Մեղքի բիծն անգամ չտխրեցնե,


Որ հոգուս կերպը մնա անարատ:


Եվ թող բոլորը, որ կմոտենան օծվելու սրանով՝


Հարսնապաճույճ վեհությունով գեղազարդ,


Սուրբ վայելչությամբ ու երջանկորեն Հոգով զարդարվեն:


Թող այս լուսափառ և աստվածատուր


Կրակը իրեն մոտեցնողներին լինի կրկնեռաց մուխ


Եվ բարեփափագ ջերմության ու հորինվածքի երկաթ,


Որով ամբողջովին, ամենապատրաստ պնդությամբ


Քո կարծր անսասան վեմի վրա հարակա


Միշտ արձանանում,


Աներկբայորեն ի քեզ հաստատված:


Ով սրանով զինվի՝


Նշանակ լինի երկնամրցանակ այս մեծ պարգևին.


Ո՛չ ջրով թրջվի, ոչ այրվի հրով, ոչ ցրտահարվի,


Ո՛չ վնասաբեր հողմն իրեն մարե,


Ո՛չ աղտեղանա ինչ-որ ուրվական պղծություներից,


Եվ պահվածները չարին չմատնե391Հուդա. Ա. 1,


Ո՛չ աշխարհից հեռանալիս անմտաբար


Դուրս նետել կյանքի գանձերն ամբարված,


Եվ քո թևերի օգնությունից զուրկ չմնալ [հանկարծ],


Մեր մեջ էացած [սուրբ] օծությունից,


Անմաքրությամբ չմերկանալ:


Այլ քո հաճությամբ կիզվենք նրանով,


Պարարվենք իրմով և լուսավորվենք,


Նրանով ազատված և արդարացված,


Պսակված ու թագավորած:


Եվ քեզ, միակիդ, միակ Օծյալիդ


Բոլորի երգը օրհնաբանական,


Եվ լեզուների փառատրությունը,


Հնչմունք ձայների, հանդիսավոր գովք,


Եվ շրթունքների բարեբանություն,


Սրբաբանությո՛ւնը սաղմոսների Հոր և Սուրբ Հոգու հետ


Հավիտյանս հավիտենից. ամեն: