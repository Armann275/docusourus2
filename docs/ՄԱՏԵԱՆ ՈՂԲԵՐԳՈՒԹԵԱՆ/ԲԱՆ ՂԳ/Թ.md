Եվ ի՞նչ կարիք կա բազմապատկելու


Անհասանելի այս մեծ խորհրդի զուգակշիռներ


Եվ չճաշակել քեզ, ո՜վ քաղցրություն334Սաղմ. ԼԳ. 9,


Քեզնով իմանալ, թե ինչ է յուղն այս,


Որ մեղքի փայտից եկած տխրությունը


Նրանով ես բուժում, զվարթացնում, ըստ սաղմոսողի335Սաղմ. ՃԳ. 15,


Կամ պարարումը, որով մոռանում ենք մահացու կերը,


Կամ օծությունը, որով մոխիրի թշվառ տեսքը


Սրա միջով պիտի փոխարկենք


Հավերժ խնդության պայծառությանը336Եսայի ԿԱ. 3:


Եվ փրկվելով քո անվամբ, զորության


Հոգով Պիտի որդեգրվենք Հորը:


Եվ մարգարեի հոգևոր ըղձականությունը,


Եվ բաղձանքը ամենատենչ


Իր ծերությունը պարուրվի ձեթով337Սաղմ. ՂԱ. 11,


Կամ գլխի կատարը օծանել յուղով338Սաղմ. ԻԲ. 5:


Հին խարդախությունը սաստիկ սուգի,


Մահի ու կործանման, Կյանքի այս դեղով չկենագործվի՝


Պատսպարելով պիտ օժանդակես.


Եվ ո՞րն է ճրագի լուսավորելուն շնորհակալիքը,


Եթե ոչ մեղքի անհասության մեգի և կռապաշտության խավարի մեջ


Կերպակցելով միավորեցիր ինձ հետ իբրև Էմմանուել339Եսայի Է. 14, Մատթ. Ա. 23:


Եվ կամ ինչո՞ւ մարգարեն, որ աստվածաբանում է


Սփոփիչ ու զվարթարար օրհներգությամբ,


Հստակ ու վայելուչ ավետում է ոմանց,


Թե՝ «Կօծվեն յուղով՝ մրուրից մաքրած»340Եսայի ԻԵ. 6:


Կամ իմաստունը հարսի անունից ասում է օրիորդներին.


«Ինձ յուղով զորացրեք ու ծածկեցեք


Գեղեցկազարդ խնձորով»341Երգ. Բ. 5,


Եվ՝ «Ձիթենյաց պարտեզ տանելով գրկեցեք»342Երգ. Զ. 1,


Թե ահավասիկ այս ընտիր նյութով, քո Հոգով լցված չլիներ,


Այս լույսով կտեսնեինք, գովյալ, անիմանալի քո բարձրությունը,


Եվ այժմ քեզ, միակ խնամակալ,


Բոլոր ստեղծվածների բարի պատճառդ,


Ձեռք եմ կարկառում ես բազկատարած,


Գործակցությամբ երիկամներիս, սրտիս հեծությամբ,


Լեզվիս ու շրթունքներիս ձայնարկումով.


Լսի՛ր ողորմությամբ, Տեր,


Քեզ ուղղված խնդրանքս պաղատական,


Պարգևներով այս շնորհված


Իմ գոհությունն եմ քեզ վերառաքում,


Հզոր, ահավոր, բարձրյալ, անքնին,


Եվ միշտ համբուրված անտակ փափագով,


Սուրբ, սուրբ և միակդ միշտ սուրբ,


Մշտապես օրհնյալ՝ հավերժ, անդադար երգեցողությամբ:


Իսպառ վրիպածիս ընձեռիր առավել բարերարություն,


Քաղցրության հույս տուր, որ քո լույսից մի մասին


Անարժան եմ եղել,


Քեզնով ընդլայնվել, բարի,


Ծածուկ խորհրդի նրբությունը,


Աղերսանքիս գոհություն խառնել, Դավթի հետ ասել՝


Աստված, Ստացանք ողորմությունդ343Սաղմ. ԽԷ. 10


Եվ գաղտնիքների ծածուկ մասերը


Քո իմաստությամբ հայտնի դարձրիր: