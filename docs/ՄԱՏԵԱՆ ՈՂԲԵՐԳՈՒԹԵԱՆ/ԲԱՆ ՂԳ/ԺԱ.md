Իսկ այս նյութի խորին խորհրդի տեսանելությունը


Բնականորեն և հրաշապես է բացատրվում,


Որ ոչ թե երկմիտ հապշտապությամբ


Անհաստատապես իր տեղն է փոխում


Եվ ոչ նենգելով լքում է իր պահարանը,


Քանի որ ոչ օճառով է իսպառ հերքվում,


Եվ ոչ ինչ-որ ընդդիմակցից ողողվելով դուրս է ելնում:


Որովհետև ինչպես պատահած գույնը


Անհրաժեշտ բան է մարմնի էության համար,


Որ լինելով գոյացնում է, չլինելով ապականում,


Այդպիսի մի հարմարությամբ այս յուղի զորությունը,


Որը իր հատկության բերումով


Զբաղեցրած տեղից անբաժան է,


Դու կցորդեցիր մեզ հետ միասնաբար,


Տեր Հիսուս Քրիստոս,


Եղած իրի հետ միավորեցիր և օրինակը՝


Որովհետև աչքի տեսության և մտքին, ըղձին անիմանալին


Առաջ բերելով կերպավորեցիր,


Երկրի պտուղներից ճզմելով ու քամելով,


Զարմանալի հրաշագործությամբ


Պատրաստեցիր մեզ մատակարարելու:


Մանավանդ որ ոչ թե բազում և զանազան ծաղկանց


Խառնումով ու խմբակցությունով


Եվ բազմաբույր այլայլումով՝


Օծման այս յուղը հրահանգեցիր՝


Ըստ հին ու ստվերական օրենքի345Ելք 23-25,


Այլ դա օրինակ համարելով


Եվ ինքդ խառնվեցիր


Վերնալույս ձեթի այս մաքրությանը:


Ու թեպետ անճառելի են քո անուշ համեղությունները,


Եվ համեմատելի չեն այլ օրինակների հետ,


Այլ դաշտի ծաղիկը, հովտի շուշանը,


Ընտիր նարդոսը, եղեգնախունկը՝


Հալվեով խառնած,


Քրքումի հաճելի բույրով,


Փթթած ողկույզի և ազնիվ գինու,


Ոչ սոսկ յուղի միությամբ,


Պատշաճորեն պատկերացար,


Փառավորյալ և անքնին անուն,


Որ ամեն ինչ լիացնում ես


Եվ որևէ բանի բնավ չես կարոտում:


Ուստի ոչ թե հակառակ առարկաների


Բռնորեն խառնում,


Որ օրինակն է բաժան կամքերի,


Այլ հոժար սիրով մեր կողմից պարարվում ես


Դու աստվածապես.


Մեզ համար ըստ մեզ պատկերանում ես


Կատարյալ վայելչությամբ,


Եվ բարի լույս, ջերմացնող հուր Եվ սիրո տապ,


Առանց անգութ ցրտի շնչման,


Տեսնում են մաքուր մտքերը և ճանաչում


Ձեթի նյութեղեն կաթիլների մեջ,


Որով հնարավոր է իրոք Աստծուն միանալ:


Օծված և Աստծուն որդեգրված Սողոմոնի հետ


Հարսի բերանով երգում եմ երկնային փեսայիդ


Բարեբան գոհություն,


Մտքի ըղձանքով համբուրելով քո յուղերի հոտը,


Ավելի քան բոլոր խունկերը346Երգ. Ա. 2,


Եվ որպես հավիտենական կյանքի խոսք ունեցողի


Իմաստուն և աստվածաբան Ավետարանչի347Հովհ. Զ. 69


Հոգելից խոսքի համաձայն348Առակ. Դ. 10,


Յուղերիդ բույրով քո հետքով պիտի ընթանանք349Երգ. Ա. 3


Երեսներս լվանալով կյանքի ջրերով,


Որ վեր է քան այս օդի երկինքը,


Եվ գլուխս օծելով երկնային անապական յուղով՝


Ուրախությամբ քեզ ընդառաջ կգամ,


Զվարթորեն և ոչ տխրությամբ: