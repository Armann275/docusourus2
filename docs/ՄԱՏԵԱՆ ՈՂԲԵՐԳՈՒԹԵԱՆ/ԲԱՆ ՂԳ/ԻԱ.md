Հիսուս, չորս կողմից դրոշմած այս յուղը


Բարձրյալիդ խաչի պես հաստատում է


Կեցուցչիդ զուգափառ և նմանատիպ արյան


շնորհը,


Եվ մեծարում է՝


Նույն անմերժելի փառքով պսակված:


Ծառն այդ կոչվում է օրհնյալ յուղի փայտ,


Ըստ մարգարեի կանխասացության389Եսայի ԽԱ. 19,


Դա սովորական անտառի տունկից կազմվածը


Հզոր մի ուժով փրկում է չարի նենգ արկածներից


Եվ օտարոտի մտածումներից,


Վերադարձնում է քեզ՝ ստեղծողիդ,


Հասցնում նրան կյանքի նույն նյութին:


Եվ մեր մտքի պատուհանը մշտաբաց ու դյուրաթափանց


Տյառնագրում ենք հանուն ահավոր մեծիդ զորության,


Որ զգայարանքս խոհականորեն զգաստանան քեզնով,


Իբրև ըղձական օթևան Հոգուդ,


Եվ խավարահողմ խարդախող չարի


Խաբեության դեմ անհաղորդ մնան:


Զսպված այս լույսով՝ կենտրոնանում ենք,


Երեկոյան պաշտամունքի


Գոհաբանական նվագերգության,


Աստղերի հետ, որ նշանն են


Մեր մեջ վառվող քո շնորհի:


Սրանով են և փրկության բարի հուշարկումները


Տնկվում մեր սրտում ու պտղաբերում,


Քո մեծ գալստյան վերջին գիշերի Ընթրիքի համար


Այս լույս ճրագն ենք, ահա՝ կիրառում: