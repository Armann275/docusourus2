Վա՜յ մեղավոր հոգուս, որ բարկացրի իմ Արարչին.


Վա՜յ կորստյան որդուս, որ կենդանության պարգևը մոռացա.


Վա՜յ պարտապանիս բյուր ու անհամար այն քանքարներին,


Որոնք անկարող եմ հատուցանել.


Վա՜յ ծանր ու դժվար մեղքերի բեռնակրիս,


Որ չեմ կարող հանգստարան վերադառնալ.


Վա՜յ տերունական մեղքեր գործող հանցավորիս,


Քանի որ չկա հնար՝ հզորին ներկայանալու.


Վա՜յ եղեգընյա դյուրավառ նյութիս,


Որ տոչորվելու եմ գեհենի մեջ.


Վա՜յ ինձ, որ հիշում եմ, թե՝ Աստուծո բարկության նետերն հրեղեն են.


Վա՜յ ինձ՝ հիմարիս, որ չըմբռնեցի,


Թե ծածուկ գործերն հրապարակվելու են անպայման.


Վա՜յ ամբարիշտիս, որ միշտ անդադրում չարությունների ոստայն հյուսեցի.


Վա՜յ ինձ, որ պարարեցի մարմինս իբրև կեր անմեռ որդերի,


Ես ինչպե՞ս պիտի տոկամ թունավոր այդ կտտողներին.


Վա՜յ ինձ, երբ ըմպեմ բաժակը մահվան,


Եվ ինչպե՞ս պիտի կրեմ ես տուգանքն հավիտենական.


Վա՜յ ինձ, երբ ելնի եղկելի մարմնիցս անարժան հոգիս,


Ինչպե՞ս պիտի ներկայանամ ճշմարիտ դատավորին.


Վա՜յ ինձ, երբ լապտերիս յուղն սպառվի,


Զի եթե մարի, էլ չի վառվի նա,


Վա՜յ ինձ պակուցման համար այն ահեղ ու տագնապալից,


Երբ առագաստի մուտքը փակվի.


Վա՜յ ինձ, երբ լսեմ երկնավոր թագավորի վճռով կնքված


Սիրտս դող հանող և սասափելի այն խոսքն ահավոր,–


«Քեզ չեմ ճանաչում»24Մատթ. ԻԵ. 12: