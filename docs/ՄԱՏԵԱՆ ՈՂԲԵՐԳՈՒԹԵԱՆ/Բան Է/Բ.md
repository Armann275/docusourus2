Բայց ես չպիտի դադարեմ դարձյալ դատելուց ինքս ինձ՝ դատապարտյալիս,


Եվ քարկոծելու անձս հանցապարտ դառն խոսքերով,


Իբրև չարագործ անհամոզելի, փրկությունից զուրկ:


Քանզի եթե ինձ նեղողներից ոմանց սատակեցնում եմ,


Սակայն ոմանց էլ ուժ եմ տալիս ես, որ կենդանանան,


Անդարձ կորստյան մատնելով հոգիս:


Ես տունկս դառնության, որ անառակ վարքի գարշությունը ծաղկեցրի.


Բարունակս ապականաբեր և մահողկուզյան, որ կորստյան գինին երկնեցի.


Քանանի զավակս և ո՜չ Հուդայի՝ մեծ Դանիելի խոսքի համաձայն.


Որդիս գեհենի և ո՛չ արքայության.


Ժառանգս դժոխքի և ոչ թե փառաց փափագելի.


Նյութս տանջանքի և ո՛չ հանգստյան.


Ապերախտս երախտավորիդ և ապաշնորհս բազմապարգևիդ հանդեպ.


Մշտապես մեղավորս երկայնամտիդ հանդեպ.


Բարերարիդ քաղցրությունը դառնացնողս.


Ծառաս չար և վատ, ըստ տերունական հանդիմանության.


Իմաստունս չարագործության մեջ, ըստ նախագուշակության Եսայու.


Ժիրս՝ զազրելի ժանտագործության մեջ.


Փութաջանս՝ Տիրոջը բարկացնելու մեջ.


Մշտաշարժս՝ սատանայական գյուտերի մեջ.


Ես վիշտ հանապազօրյա՝ Արարչին.


Թույլս՝ բարի թռիչքների մեջ.


Ծույլս՝ երանական վիճակ ընտրելու գործում.


Դանդաղս՝ խոստացվածներին ուշք դնելու մեջ.


Անարիս՝ պիտանի և օգտակար ձեռնարկություններում.


Պաշտոնյաս տիրադրուժ և երախտամոռ: