Սակայն, որպեսզի փրկության հույսն իմ իսպառ չկտրեմ


Եվ, մնալով անզեն, չմատնվեմ ձեռքն այն աներևույթ հակառակորդների,


Որոնց մասին ես հիշատակեցի վերև ահավոր պատկերների տակ,


Եվ որոնք ոչ այլ ինչ են, եթե ոչ ինքնածին բուսած ընտանի թշնամիներ,


Ապա, ես այստեղ այդ բազմամբոխ ու հզոր մարտիկների


դեմ ցույց պիտի տամ նաև


Աստվածային ամենահաղթ և անպարտելի ախոյաններ,


Չնայած որ դա կսկծալի ցավ է,


Անհասանելի ծառերի դժվարակութ պտուղ,


Եվ անկոխ ճամփաների տառապալից տաժանք:


Բայց աչքերից կաթած կաթիլ մի արցունք


Կարող է բանսարկուի չարագունդ զորքերը բոլոր ցամաքեցնել,


Ինչպես տկար խլրտումով գետնաքարշ սողացող


Բազմոտանի զեռուների ու որդերի վրա


Ընկած ձեթի կաթիլ և կամ դույզն ինչ թույն սատակչական:


Հեծեծող սրտի հոգուց դուրս ելած հառաչանքները


Բարկ արևի հետ խառն տոթաշունչ խորշակի պես


Հալեցնում են մեղքերի սառույցները սաստիկ,


Քանզի որդերի պես որքան հեշտածին են մեղքերը,


Նույնքան էլ դյուրամեռ են նրանք այս դիմադրական միջոցներով: