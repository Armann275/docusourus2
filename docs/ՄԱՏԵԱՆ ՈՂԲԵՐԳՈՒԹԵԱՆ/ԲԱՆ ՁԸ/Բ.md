Եվ արդ, ընդունի՜ր այս աղիողորմ հեծեծանքներով հյուսված խոսքերը,


Եվ այս բանավոր անարյուն զոհի նվերն հոտոտիր, թագավո՛ր երկնի.


Սրբիր օրհնությամբ գիրը մատյանի այս ողբերգության,


Եվ դրոշմիր գրվածքն այս որպես արձան մշտնջենական՝


Քեզ համար հաճո մյուս միջնորդական մաղթանքների հետ:


Թող որ նա ընդմիշտ մնա քո առաջ և ականջներիդ հնչի շարունակ.


Եվ շրթունքներով ընտրյալներիդ բարբառի՛ թող նա


Ու հրեշտակներիդ բերանով խոսի.


Թող որ տարածվի աթոռիդ հանդեպ և ընծայվի սուրբ սրահի մեջ քո.


Քո անվան նվիրված տաճարում խնկարկվի և բուրի՜ փառքիդ սեղանի վրա.


Թող պահվի հարուստ քո գանձարանում և թող ամբարվի ստացվածքիդ մեջ.


Թող որ պատմվի ազգերին ի լուր և ժողովրդի համար քարոզվի.


Պատկերվի՛ թող որ մտքի դռներին և զգայարանքների սեմերին տպվի.


Իբրև կենդանի՝ թող պատմի նա իմ գործերն անօրեն ու խոստովանի.


Եվ թեպետ որպես մահացու պիտի վախճանվեմ ես,


Սակայն այս համեստ մատյանովս միշտ անմեռ կմնամ:


Քո կամքով՝ թող այն անեղծ մնա, Տե՜ր,


Եվ պատժապարտիս հանդեպ դատավոր դառնալով անդուլ,


Անաչառ կշտամբիչ, համարձակ հանդիմանիչ,


Անխնա պախարակիչ, անողոք պարսավիչ,


Անհամբույր ծանակիչ, անմարդասեր մատնիչ,


Անփրկելի տանջարար, անկաշառ գլխատիչ,


Խստասիրտ հրապարակող, աշխարհալուր բողոքող,-


Մեծաձայն փողով, առանց լռելու, անդուլ-ան-


դադար՝ Իմ հանցանքնե՜րը թող խոստովանի: