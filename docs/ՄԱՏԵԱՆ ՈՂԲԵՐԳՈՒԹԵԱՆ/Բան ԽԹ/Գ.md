Արդ, ինչպես որ ստեղծեցիր ինձ, մինչ ոչ իսկ էի, և գոյացնողս հանդիսացար,


Այժմ էլ վերստին հարդարիր ահա հոգին մաղթողիս՝ նրա տաղավարն եղող մարմնիս հետ, Մաքրությամբ նախկին և ամենասուրբ անարատությամբ, ինչպես որ դեռ նոր աշխարհ էր եկել,


Որ է՜լ ավելի աճեն, զարգանան և բազմապատկվեն


Նորոգ ներկայիս՝ անսահմանելի քո սքանչելյաց շնորհներն առատ,


Քան ստվերական հներն անցյալի:


Եվ երբ պատմելով թվեմ ես մեկ-մեկ մեղքերս բոլոր,


Հիշատակելով անտանելիներն, որքան որ մտքիս թևերը զորեն,


Անունովդ, հզո՜ր, թո՛ղ արդարանամ:


Եվ երբ ես ինքս պատմեմ բերանովս բծերն իմ հոգու,


Ների՜ր ամբարիշտ մեղքերը բազում խոստովանողիս, հզո՛ր ծածկատես, ամենափրկիչ,


Որ չլինի թե ավետումների ամենալրիվ առատության մեջ,


Նախկին վիճակին կարոտեմ դարձյալ՝


Երանի տալով մկրտության շնորհներով փրկվածներին, ըստ սաղմոսի,


Եվ թող չլինի, որ ես մեղքերի փշերով արդեն սաստիկ խոցոտված,


Այժմ էլ վերստին քո ձեռքը մխվի մեջս առավել մեծ ուժգնությամբ,


Ծանրացնելով պարտքերիս բեռը, քան պարգևների քաղցրությունը քո:


Այլ ազատիր ինձ, աղաչում եմ քեզ, Տե՜ր ամենայնի,


Եվ փրկիր մահվան ու մեղքերի խիստ օրենքներից քո Սուրբ Հոգով օրհնաբանված:


Քա՜վ լիցի, թե տկարանա նվազելով ճշմարտությանդ լույսն, ինչպես Գիրքն է ասում.


Զի այնտեղից, ուր քավությունն է թագավորում՝ վտարված է մեղքը,


Եվ ուր կենդանի խոսքդ է խրախուսում՝ չկա հուսահատություն,


Եվ երբ շնորհներդ ավելանան, հանցանքները կհալածվեն,


Երբ մոտ է ձեռքդ աստվածային՝ չկա անհնարություն,


Այլ կա համորեն լուսավորություն, բովանդակապես զորություն և անպարտելի կարողություն:


Քոնն են՝ փրկություն, կենդանություն, նորոգություն, ողորմություն,


Միանգամայն և քաղցրություն, արքայություն, անկեղծություն


Եվ փա՜ռք հավիտյանս. ամեն: