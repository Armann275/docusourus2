Եվ արդ, անօրենությունները թող չտիրապետեն Քո երկնային թագավորության կայսերական իմ պատկերին, Դու լո՜ւյս բոլորի, Աստվա՛ծ:


Թող որ չկապտի գոռոզն ապստամբ՝ շնորհիդ զարդը իմ կերպարանքից, որ դու ես ստեղծել:


Չթագավորի մահացու մարմնիս՝ մեղքը խափանված գրավելով ինձ:


Քեզանից բացի չունեմ ես, Քրիստո՛ս, իմ շնչին իշխող մի այլ թագավոր,


Որ անբռնադատ հնազանդեցնում ես ինձ քաղցր լծիդ.


Որ ջնջում ես իմ բազում մեղապարտ կրքերը խոսքովդ ամենակարող.


Որ քո արյամբ ստացար ինձ և քո մարմնով կերակրեցիր.


Որ սահմանեցիր կյանքի ուխտ անդարձ, անփոփոխելի.


Որ կնքելով ինձ քո հոգով՝ կցորդեցիր ինձ քեզ և տվիր Հորդ ժառանգավորապես.


Որ հիշատակով չարչարանքներիդ՝ զոհիդ անունով


Համարձակություն տվիր աղոթել նույն բարերարին,


Ո՛վ դու բոլորի ստեղծիչ ու կյանք: Դու ես բոլոր հոգիների Աստված:


Քո շնորհների պարգևատրումն այս դու համարեցիր շատ ավելի մեծ,քան հրաշալի գործերդ բոլոր:


Ո՛չ երկինքն իր զարդերով համակ և պայծառագեղ հրեշտակներով,


Ո՛չ երկիրն ու մարդկությունը և զարմանասքանչ գործերը նրանց,


Ո՛չ լայնատարած ծովն իր մեջ եղող արարածներով,


Ո՛չ անդունդները իրենց ողջ անբավ գոյավորներով,–


Ո՛չ այնքան այս վեհ արարչությամբ էր, որ բարձրացար դու,


Որքան դեպի ինձ կարեկցանք ու գութ ցուցաբերելով,


Երբ մարգարեի բերնով ասացիր, ո՛վ քաղցր հույսի բարեշնորհ Տեր.–


«Ո՞վ կա ինձ պես Աստված, որ կարող է միշտ ներել մեղքերը և ջնջել անօրենությունները»:


Եվ ահա՛ խնկված են խոսքերդ, ողորմա՜ծ, և խոստովանված են բարերարություններդ, Փառավորված են խորհուրդներդ խորին և երկրպագված՝ շնորհներիդ առատությունը: