Եվ քանզի սահմանափակ է մարդկանց փրկության կարողությունը,


Նրանք իրենք էլ ողորմություն գտան բարերարիդ կողմից և ամենակալիդ շնորհիվ զորացան,


Կոչվեցին պաշտպանողիցդ և հնարավորիցդ քավվեցին,


Ներվեցին ազատարարիցդ և անախտականիցդ բժշկվեցին,


Կենսագործվեցին անապականիցդ և նորոգողիցդ լուսավորվեցին:


Հետևապես, գիտենալով չափն ու սահմանը հողածին բնությանս,


Որպես հարազատ նմանակիցներ՝


Ի վստահություն հուսահատներին և ի խրախույս՝


Ահա և քեզ եմ դիմում ես միայն,


Որդի՛դ կենդանի Աստուծո՝ Քրիստոս, օրհնյալ ամեն ինչի մեջ:


Եվս առավել կճշմարտվեն վերոգրյալ օրինակները,


Եթե այստեղ, այս աղոթքի մեջ հիշենք նմանօրինակ


Եվ այս խոսքն արդար, որ երջանիկ իմաստուններից մեկն է ասել,


Թե՝ «Բարի է Տիրոջ ձեռքն ընկնելը, և ոչ թե մարդկանց.


Զի, ինչպես որ մեծ է նա, այդպես էլ մեծ է նրա ողորմությունը»:


Ու թեև այս խոսքով Դավթին էր ակնարկում,


Բայց երբ որ երեք աստվածային հարվածներ էին առաջադրվում նրան,


Նա ինքը հոժար, կամավոր կերպով սատակիչ մահվան դատավճիռն ընտրեց196Բ. Թագ. ԻԴ. 14,


Ընդունելով այն իբրև կենդանություն, որ Քրիստոսի հավատքով կաճի և կզորանա,


Քան թե մյուս երկու այն հարվածները, որոնք տանջում են ու չեն ողորմում:


Եվ սակայն անհարմար չի լինի, որ ես էլ այդ խոսքից օրինակ վերցնեմ իմ կորած հոգու համար,


Որ տոչորվում է ապրելու հնար գտնելու տենչով:


Այսպիսով, սակայն, իմ ողբերգական այս մատյանի մեջ,–


Առանց որի չի կարելի մոտենալ Տիրոջը,–


Ես ոչ թե նվաստացնում եմ փրկվածներին, այլ փրկչի անունն եմ պսակում


Եվ նրա շնորհն եմ բարեհռչակում բոլորին.


Ու խոստովանում եմ հաստատ խոսքով, թե նույնիսկ նրանք,


Որոնք շա՜տ բարձր են թռչում իրենց սուրբ վարքի թևերով,


Կարոտ են դարձյալ քո ողորմության դեղ ու դարմանին: