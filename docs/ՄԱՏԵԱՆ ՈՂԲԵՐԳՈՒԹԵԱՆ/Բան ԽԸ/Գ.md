Զարմանում եմ ես և հուսահատվում տարակուսյալ ապշությամբ,


Զի եթե նա այնքան գայթեց, հապա ի՞նչ պիտի պատահի ինձ:


Ինչպե՞ս ընկավ բարձրացածը,


Ինչպե՞ս սասանվեց հաստատվածը,


Ինչպե՞ս կործանվեց կառուցվածը,


Ինչպե՞ս օտարացավ ճանաչվածը,


Ինչպե՞ս կատաղեց զավակն ընտրյալ,


Ինչպե՞ս հեռացավ մերձավորը,


Ինչպե՞ս աղոտացավ փայլողը,


Ինչպե՞ս պատանդվեց ազատվածը,


Ինչպե՞ս անօրինացավ ուսուցիչը,


Ինչպե՞ս անշքացավ հռչակվածը,


Ինչպե՞ս անարգվեց փառավորվածը,


Ինչպե՞ս փոքրացավ մեծատունը,


Ինչպե՞ս ամբարշտացավ բարեպաշտը,


Ինչպե՞ս գոռոզացավ ընտրյալը,


Ինչպե՞ս ունայնացավ պատարունը,


Ինչպե՞ս խզեց նա իր ուխտը բարձրյալի հետ:


Ամաչում եմ ասել, թե նաև սանդարամետականի հետ կապվեց:


Ի՞նչ ուներ նա կուռքերի հետ և ուսկի՞ց նրա սերը պատկերներին.


Ինչո՞ւ կամակցեց խտրականությանը,


Ինչպե՞ս չհիշեց Սամուելի հանդիմանությունը


Սավուղին, Թե՝ «Հմայությունները մեղք են, և մարդակերպ կուռքը պատճառում է ցավ ու նեղություն»:


Ինչպե՞ս չհիշեց նա հանդիմանությունը հայրենի,


Թե՝ «Հեթանոսների կուռքերն անշունչ դևեր են,


Եվ նրանց նման են լինելու պաշտողները նրանց»:


Մովսեսն ինքն է առաջինը ծաղրում և ամբաստանում սաստիկ, ասելով–


«Տերն էր միայն առաջնորդում նրան,


Չկային նրանց հետ օտար աստվածներ, որոնց չէին ճանաչում նրանց հայրերը»135Բ. Օրին. ԼԲ. 12:


Ո՞ւր է մահատու այլանդակ արձանը Փագովրի136Մովաբացոց աստվածը, որի համար Սողոմոնը մի բարձրավանդակ կանգնեց: «Մահամատույց» է կոչում նրան Նարեկացին, որովհետև պատճառ եղավ նա 24000 իսրայելացիների կոտորածին (Թվոց. ԻԵ. 9):,


Ո՞ւր սիդոնացոց տխեղծ, անպարկեշտ և ամենանզովյալ իգական ձուլածոն137Գ. Թագ. ԺԱ. 5,


Ո՞ւր անգրելի խայտառակությունը զազրակերպարան կանացի սեռի,


Որին անխտիր և անասնորեն անձնատուր բոլոր մարգարեները պիղծ պաշտամունքի՝ Նվիրվում էին մոլի անաստվածությամբ հանուն չարության անժուժկալ դևի:


Կինը, որ նախահորն ի կորուստ որսաց, Տարավ և՛ նրա բարեբաստության ստացվածքը ողջ.


Մեծությունն հաղթեց մտքի առավելությանը, Գոռոզությունը գերեց նրան, և փափկությունն


հիմարացրեց, Ստրկացնող արծաթը նրան կառավարեց,


Կործանարարի հինավուրց զենքը խոցեց խորապես մարդուն տոնելի,


Աստուծո գրկից հանելով նրան՝ ստամբակի ոտքերի տակ գլորեց.


Մեղկությունը մեռցրեց նրան, ծուլությունը թմրեցրեց,


Շվայտությունը հարբեցրեց նրան:


Ո՜վ դյուրապատիր մարմին երկրածին, ի՞նչ ողբ ու կոծով ավաղեմ ես քեզ.


Քանզի ոչ միայն նրան են վերաբերում բանադրանքներն այս,


Այլև կամովին սխալվողներին և մոլորվողներին բոլոր:


Ուստի և ահա՛ պետք է իմանաք այս օրինակով, Թե անօգուտ է պարծենալ մարմնական իմաստությամբ, Եթե Աստուծո դատելով ընտիր չհամարվի ոք:


Այնպես, որ եթե մեկը մինչև իսկ հիմար էլ լինի, բայց հույս դնի ստեղծողի վրա՝


Նա զերծ կմնա այն չարիքներից, որոնց Սողոմոնն եղավ ենթակա: