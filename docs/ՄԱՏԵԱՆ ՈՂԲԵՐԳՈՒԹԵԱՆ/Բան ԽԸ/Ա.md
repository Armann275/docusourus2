Բարձրյա՜լ, հզոր, անսկիզբ, ահեղ, անբովանդակելի,


Ա՜չք աննիրհելի և ամենատես, ծնող անքնին փառքով Միածնիդ.


Երկնավորների և երկրավորների առջև ճշմարտի՛ր քո ողորմությունն իմ նկատմամբ.


Տոնի՛ր վերապրումը կորուսյալիս՝ վերնականներին պարերգությամբ134Ղուկ. ԺԵ. 7-10.


Օրհնաբեր խոսքովդ ավետարանի՛ր կենդանությունը մահացյալիս.


Հայտնի՛ր քո կամքի բարեբաստությունը, գովյա՜լդ բոլոր արարածներից.


Ստացի՛ր անճառ անուն քեզ համար, իսկ ինձ թշվառիս՝ նորոգ փրկություն.


Կորցրո՛ւ մեղավորիս ամբաստանության մուրհակի գիրը.


Մահավճիռը հոգուս ջնջի՛ր դու սիրելի Որդուդ արյան կայլակով.


Վստահությունը բարի փրկության՝ Քրիստոսի արյամբ նկարի՛ր իմ մեջ.


Բարեգթությանդ հրաշքները ցույց տուր հարսանյաց ճաշկերույթում քո հարազատին:


Մի՛ փակիր քեզ դիմողիս դեմ սրահի առագաստը քո կենաց տան.


Մի՛ բաժանիր ինձ բազմականներից և քո բարիքներից մի՛ զրկիր.


Մի՛ պահիր գանձարանիդ մեջ մեղքերն իմ նյութած անօրենության.


Մի՛ կնքիր բարեմասնություններիդ քսակում գարշությունն իմ զազրությունների.


Մի՛ ծածկիր երկար՝ վերքերն իմ մեղքերի՝ ախտալից մարմնիս մեջ.


Մի՛ դարձնի ինձ տնկակից մահամնա նեխվածքն ու փտությունն իմ ցավերի,


Այլ քո ողորմած խոսքով վերացրո՛ւ ժանտությունն ապականիչ,


Որպեսզի ազատ հյուծող ախտերից՝ առողջությա՜նը պատրաստվեմ.


Խորապես խոցվածիս համար ճարի՜ր զորավոր սպեղանի, ո՜վ գթությանց Հայր.


Տո՛ւր բարի այցելություն կարեվեր կործանվածիս, քանզի քոնն եմ ես, ո՜վ ոգեսեր Տեր:


Եթե մինչև իսկ բյուր հեղ մեղանչեմ, դարձյալ մեղավոր չեմ համարվի,


Ապավինելով քո կենսապարգև շնորհին, ո՜վ բարերար իմ և կյանքի տվիչ.


Զի քեզ ճանաչելը կատարյալ արդարություն է,


Եվ զորությունդ գիտենալը՝ անմահության արմատ.


Ինչպես որ առաջուց իմաստունն է գրել.


Եվ դարձյալ այսպես է ասում նա.–


«Տիրում ես բոլորին, դրա համար էլ խնայում ես սրանց».


Եվ նմանապես՝ «Կարող ես դու միշտ, երբ էլ կամենաս»: