Հուսատու աղերսն այս՝ Սողոմոնի՝ օրինակ եմ ես առնում ինձ համար,


Զի ոչ ոք, քան նա, ինձ զուգաշավիղ՝ չեղավ բազմամեղ.


Երբեմն որդի՝ հետո ատելի.


Երբեմն միջնորդ խաղաղության Աստուծո ժողովրդին,


Եվ հետո խտրոց պառակտիչ՝ բազում խռովությունների.


Երբեմն կյանքի օրենքը եղած և ապա փոխված մահվան մուրհակի.


Երկնավորի պաշտումն ընդոտնած, և օտարի անունը ճանաչած:


Անտեղի ցրող, անկարոտ զրկող, անսովելի գող,


Շոյված տրտնջող, փափկացած փախստական,


խրտնած սեղանանենգ, Պապանձյալ վնասապարտ, քաղցրասնույց հայհոյիչ, հայրատյաց զավակ, Կտակարանների մատնիչ, Մովսեսի դեմ չարախոս,


Երախտիքներ մոռացող, սխալական իմաստուն, ամենագետ հանցավոր,


Ամոթապարտ զղջացած, տարակուսյալ աշխատող,


Ամոթապարտ զղջացած, տարակուսյալ աշխատող, աղոթավոր կռապաշտ,


Դարձի գալու մեջ դանդաղկոտ և ընդունվելու՝ երկմիտ,


Կասկածավոր հաշտություն, ապառնի հուշարար, երկբայելի փրկություն,


Անհավատալի գյուտ, մեծության մնացորդ, Խարդավանված գերի, կիսակտուր պրծած, կամավոր անձնամատնիչ, Տմարդի հղփացած, բազմավրեպ հանճարեղ:


Նա ինքն իր մասին ասածների մեջ դրել է երկու տարբեր զգացում՝ իրար հակադիր


Ինքնակամորեն կորստյան համար.


Արգահատանքի և երգիծախառն լացի խոսքերով՝


Ամեն տեսակի բարելավության թելադիր է նա,


Այն ինչ իր կյանքի խոտորումներով


Բոլոր շուրթերին պատճառել է խոր թախծալի թառանչ: