Բայց Սողոմոնն ունի ինքնապարսավ կշտամբանքով լի


Եվ սաստիկ քստմնելի՝ դարձի մի հիշատակարան,


Իբրև մեկը, որ մեռցրել է իր մեջ անձնասիրության աշխարհը համայն,


Որն, եթե ուզենք ճիշտը նկատել, «ունայնություններով» է իմանալի.


Այլև մատյանով քահանաների և սիլոնացի Աքիայի Գրքով,


Որի մեջ նա իր անցած ողջ կյանքի դառնություններն է երգում արցունքով.–


Զուր ջանք, անօգուտ վաստակ, անմիտ հետևանք, անշահ արշավանք,


Անկայուն գործեր, օտար խորհուրդներ, սին հոլովումներ,


Բամբասելի բերք, անճիշտ կարծիքներ, սնոտի սերմեր,


Ավազափուլ շինվածքներ, ապականացու ստացվածքներ,


Քամահրելի տաժանքներ, ինքնամարտ կռիվ, իր ոգու դեմ դատ,


Ընդունայն քրտինք, վնասակար փափագ,


Կորստյան շավիղ, վրիպակ ճանապարհ,


Կործանարար կրթություն, մոլորապատիր վարժություն,


Մշտասխալ տեսողություն, ակնահայրատ պչրանք,


Պոռնկատիպ կերպարանք, ախտաբորբոք նյութ,


Դժնատեսիլ գույն, հոգնատխուր գեղ,


Սաստիկ մրոտ ծուխ, ցնդելի շոգի,


Ավարի վաճառք, քանդելի տաղավար,


Ի զուր աղաղակ, անառիթ ծաղրանք,


Արհամարհելի ասպարեզ, անձնավաճառ գիր, սատակչական ելք,


Անաստված մտածմունք, ստահոդ ճառ,


Զայրացուցիչ զրույցներ, եպերելի խծբծանք,


Խելագար խույզեր, ամոթանքի ցույցեր, խայտառակ հայտնություններ,


Ապառնի անառակություններ, ապաշավելի արարքներ,


Ըմբոստների պատմություն, ծույլերի օրինակ, խորխորատ ծածուկ,


Որս խավարային, մահագուշակ վիհ, անհատակ անդունդ,


Ուղեկցություն սպանողներին, հիմարական բարբաջանք,


Դարանակալների վայր, խարխուլ հարկ,


Սասանած շինվածք, խախտված կամուրջ,


Խուսափուկ երևույթ, խաբող շողոքորթ, անոպա մատնիչ,


Հակառակություն ընդդեմ բարձրյալի:


Խոստովանական խոսքերի բոլոր մասերն այս որպես կանոնադրություն


Ժողովողն ինքը նախասերմանեց բոլոր,


Զղջումով դարձի եկողների սրտում,


Որպեսզի մարդկանցից ոչ ոք չպարծենա՝ բամբասանքների նետերով զինված՝


ր անձը և իր ընկերոջը խոցոտելով.


Զի կռապաշտ է նա, ով քողով է ծածկված կեղևի տակ


Եվ ստեղծողին անախորժ գործեր է կատարում: