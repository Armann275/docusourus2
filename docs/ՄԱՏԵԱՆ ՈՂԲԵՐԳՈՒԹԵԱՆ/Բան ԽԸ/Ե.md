Եվ արդ, նա, որ այնքան չմեղանչեց, որքան զղջաց,


Թող չպախարակվի իսպառ, այլ այդպիսին ի բարին հիշվի,


Իբրև հիմք հուսադրության բոլոր նրանց, ովքեր տերունական ոտքին դիմեցին,


Երբ աստվածությամբ անբաժանելի նա դժոխքն այցի իջավ իր հոգով՝


Կենսագործելու այնտեղ խոստովանողներին138Ա. Պետ. Գ. 19,


Որով մեռյալները կենդանիներիս բերին ավետիս անտարակույս:


Եվ ես հանցապարտս, որ հասու չեմ նրա իմաստությանը,


Բայց մասնակից եմ եղել նրա մեղքերին,


Աղոթում եմ արդ նրա հետ ահա և բարեբանված մեծիդ պաղատում:


Լցրո՛ւ դու համեստ շարադրանքն այս իմ այն երջանիկի հանճարեղությամբ,


Թախանձանքներս թող որ խառնվեն այն հույժ աշխարող արքայի աղերս-աղաչանքներին


Եվ դառնան թող որ մեծարանք առ քեզ:


Խնդրանքներս այս իմ մի՛ թողնի անտես,


Ինչպես խնդրանքներն վեհ արքայորդու, որ իբր օրինակ տվիր Միածնիդ:


Եվ մենք արենակցին նրա՝ փառակցիդ ճաշակեցինք:


Տո՛ւր փրկություն քո ծառային, ամենահնար, զորեղ, ահավոր,


Եվ ավելացրու փառքն ստեղծողիդ՝ Ջնջելով նրա մեղքերն անքավելի:


Հիշելով բարի խորհուրդները նրա, ողորմյալների հետ նորոգիր նրան,


Որ ամենահամեղ, ախորժաճաշակ և բազմապաճույճ առակագրությամբ


Աստվածությունդ քարոզեց եկեղեցուն ընծայված լուսազարդ իր մատյանում,


Ցույց տալով բարի ճամփան բոլորին,


Դեպի քեզ գալու խոստովանությամբ, Հա՜յր ամենեցուն:


Նրա այս խոսքերն ապացուցում են, թե հեռու չէր նա ողորմությունից,


Եթե եռանդուն նրա սրտի մեջ հուսահատություն կաթած չլիներ,


Որ և զղջումի աճապարանքը փոքր-ինչ կասեցրեց: