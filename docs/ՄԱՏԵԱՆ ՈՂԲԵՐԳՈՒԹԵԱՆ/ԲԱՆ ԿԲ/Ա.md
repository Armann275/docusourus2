Բայց արդ, ես ինչո՞ւ վերոհիշյալ կանխագուշակող սաղմոսի վրա


Մարգարեներից ուրիշ հատվածներ էլ չավելացնեմ:


Սակայն ի՞նչ ճաշակ ստանամ պիտի այն կերակուրից,


Որն ուտելու եմ ցավերիս մեջ անզգայացած.


Եվ կամ ի՞նչ օգուտ կտա սաղմոսն ինձ, եթե չըմբռնեմ իմաստը նրա:


Զի նզովում եմ ինքս ինձ նրանով՝ ու չեմ հասկանում,


Լվացվում եմ՝ ու չեմ պայծառանում,


Ծագում է արևն՝ ու չեմ լուսավորվում,


Մեղր եմ ճաշակում՝ ու չեմ քաղցրանում,


Դեղերով լցվում եմ՝ ու չեմ բժշկվում,


Դիմում եմ նույնին՝ ու դատարկ դուրս գալիս,


Ծաղրվում եմ միշտ՝ ու չեմ խրատվում,


Հորդորվում նույնպես՝ ու չեմ զգաստանում: