Ես ծառ բարձուղեշ՝ ստվար ոստերով, սաղարթախիտ, բայց անպտուղ,


Ճիշտ ու ճիշտ նման այն թզենուն, որ Տերը չորացրեց:


Թեև իսկապես վարսագեղ, սաղարթազարդ,


Արտաքին տեսքով բարեշուք ես դու,


Պաճուճված, ինչպես պսակով մի պերճ,–

Եվ հեռվից նայողներին երևում ես բաղձալի,


Բայց երբ մոտենա Տնկողն իր ուզածը փնտրելու,


Ամեն բարիքից դատարկ և ունայն պիտի գտնի


քեզ, Եվ գարշելի՝ գեղեցկությանդ մեջ՝


Տեսնողներին ի ծաղր և նախատողաց՝ նշավակություն:


Քանզի եթե անժամանակ, չսպասված ժամին՝


Տունկը հերապանծ, անպտուղ և անկենդան,-


Որ մի պատկերն է անպատրաստ մեղավորների,- Ենթարկվեց անեծքի,


Եվ կամ թե հողն այն, ոռոգված ցողով,


Որ երկրագործի թափած աշխատանքների դիմաց


Բազմապատիկ արդյունք չտալու պատճառով լքվում է և մոռացվում,–


Հապա ուրեմն դու, ո՜վ անձն իմ եղկելի,


Դու հո՛ղ բանավոր ու տունկ կենդանի,


Որ չես տալիս պտուղ իր ժամանակին,


Ի նչպե՞ս կարող ես վերի առակում հիշված պատիժը չկրել, ինչպե՞ս:


Քանզի դու բոլոր արդյունքն ու բերքը նանիր գործերի,


Առաջին մարդուց սկսած մինչև սերունդը վերջին,


Եվ գյուտերը նոր, որոնք քեզ ստեղծող Աստուծո համար


Ատելի են խիստ, անախորժելի՝


Անպակաս չափով, առավելապես մեջդ ընդունեցիր: