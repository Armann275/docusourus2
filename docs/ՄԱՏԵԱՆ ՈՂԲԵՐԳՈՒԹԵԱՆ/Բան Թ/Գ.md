Եվ քանզի ես քեզ արի նշավակ-նպատակակետ իմ մտադրությանց, ա՛նձն իմ անպիտան,


Բանաստեղծական խոսքերովս, ինչպես պարսաքարերով,


Քեզ, իբրև վայրի անընտել գազան՝ պիտի քարկոծեմ անողորմաբար:


Եթե մինչև իսկ չկարողանամ արդար անվանվել,


Սակայն առաջին պատասխանիս մեջ, ինչպես


մի ոսոխի հետ, Ոգորեմ պիտի ես հոժարակամ, ինչպես իմաստունն է բարբառել մեծ26Առակ. ԺԸ. 17:


Եվ իմ մտքերի, մտածումների հույզերը թաքուն


Իբրև չար գործեր՝ կատարված արդեն, խոստովանելով,


Քո առջև պիտի տարածեմ բոլոր, Աստված իմ և Տեր,


Քանզի ի՛նչ չափով որ պիտի չափեմ մեղադրանքն անձիս,


Միևնույն չափով պիտի աննվազ քո գթությա՜նը ես արժանանամ,


Ընդունելով քո շնորհներն առատ իմ ամենամեծ պարտքերի տեղակ:


Որքան ճարակեն վերքերն անհնար և անբուժելի,


Այնքան ավելի և կրկնապատիկ բարձրյալ բժշկիդ


Հրաշագործության իմաստությունը բարեմասնորեն պիտի հռչակվի:


Հանցանքներն որքան որ ավելանան,


Նո՛ւյնքան փոխատվիդ առատությունն բարեբանելով՝


Պիտի պսակվի, ըստ քո խնկելի առակի, ընդմիշտ27Ղուկ. Է. 43:


Քանզի փրկում ես դո՛ւ և դո՛ւ քավում,


Նորոգում ես աջով քո և չորացնում մատով.


Արդարացնում ես հրամանովդ և ողորմությամբդ ազատում.


Երեսովդ լուսավորում ես և քո դեմքով զվարճացնում.


Բարերարում ես Հոգով քո և յուղիդ օծումով սփոփում


Ու շնորհիդ ցողով զվարթացնում ես դու:


Դո՛ւ ես տալիս մխիթարություն և վհատության մոռացում.


Վերացնում խավարը վշտերի և հեծության ողբերը՝ ծիծաղի փոխում:


Եվ քեզ է վայելում օրհնություն՝ գովությամբ հանդերձ, երկնքում,


Նախահայրերից բոլոր և նրանց սերունդներից,


Հավիտյանս հավիտենից. ամեն: