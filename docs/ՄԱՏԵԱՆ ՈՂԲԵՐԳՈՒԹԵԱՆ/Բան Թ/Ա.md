Եվ արդ ողբագին աղաչանքների այս կտակարան իմ մատյանի մեջ


Ի՞նչ բամբասանքներ շարադրեմ արդյոք ես քեզ արժանի, ո՜վ անձն իմ թշվառ,


Սևերեսըդ դու և պատասխանի համար անբարբառ,


Անպիտանըդ՝ Աստուծո և սրբերի հաղորդակցության:


Քանզի եթե ես ծովի ջրերը մելանի փոխեմ


Եվ բազմասպարեզ ընդարձակությամբ դաշտերը թղթի նման տարածեմ,


Կտրեմ եղեգնի անտառները և գրիչներ շինեմ՝


Մի մասն իսկ բազում անօրինական իմ արարքների


Դարձյա՛լ չեմ կարող ես գրի առնել:


Եվ Լիբանանի մայրիներն եթե իրար զոդելով շինելու լինեմ կշեռքի լծակ,


Ու նժարներից մեկի մեջ դնեմ լեռն Արարատյան՝


Դարձյա՛լ չի կարող հավասարվել նա իմ մեղքերի հետ: