Այն ոչխարի պես, որին օրինակ է բերում առակն երկրորդ46Ղուկ. ԺԵ. 3-7,


Ես էլ ծայրահեղ չափով մատնված անզգայության


Ու մոլորվելով անմարդաբնակ լեռներում՝ երկար,


Եվ դևերի հետ գազանաբարո վայրի կուռքերի մեջ թափառելով,


Առանց թեկուզ փոքր-ինչ հոտին մոտենալու,-


Չունեի լեզու, որով պատմեի ցավերն իմ տանջող,


Ոչ էլ ձեռք, որի շարժուձևերով համրերն են իրենց մտքերը հայտնում:


Իսկ դու, միա՜յն գովյալդ, սկսած նախնի սերունդներից մինչև այսօր,


Գտնելով և ինձ՝ մեղավորիս էլ մոլորության մեջ անլույս ու անել,


Ըստ գոչման առ քեզ մաղթանք երգողի47Եզեկ. ԼԴ. 11-12,


Քո խնամարկու կամքի տեսչությամբ Հովիվ կոչվեցիր.


Ոչ միայն հոգ տարար, այլև փնտրեցիր,


Եվ, ո՜վ հրաշագործ, ոչ միայն գտար, այլև անճառելի բարերարությամբ


Վերցրիր սիրով դու կենդանարար քո ուսի վրա,


Եվ քո երկնային զորաց հետ մեկտեղ՝


Քո հայրենական ժառանգության մեջ դասեցիր ինձ:


Եվ արդ, դու հզո՜ր, կենարար, օրհնյալ, այցելու գթած և մի՛շտ ողորմած,


Դու, որ ընդունեցիր նրանց՝ անաղերսներին այն անլեզու48Վիրավորին ու ոչխարին,


Որոնցից մեկը մահացու խոցված՝ չարչարվում էր խիստ,


Մյուսն անբանների անզգայությամբ


Փախել էր դեպի հեռու ամայի վայրեր անբնակ,


Եվ վտարանդի, շվար ու վհատ՝ բառաչում էր խեղճ, անիմաստորեն,- 


Քո աստվածային բարեխնամությամբ տիեզերահրաշ


Ցույց տվեցիր դու հոգածությունդ թշվառության մեջ կորածի հանդեպ,-


Հայտնիր արդ և ի՛նձ գթությունդ խոր և բարիքներիդ հորդումներն առատ,


Ինձ, որ բերված օրինակներից շատ ավելի եմ եղել անօրեն.


Ինձ, որ մահապարտ եմ բազմօրինակ.


Ինձ, որ բարության քաղցր խառնուրդում՝ հատուկ համ եմ չար.


Ինձ, որ արժանի եմ անդամներիս հատմանն արդարև,


Ինձ, համաճարակ, ախտով վարակված վիրավոր հոգուս.


Ինձ, որ անզգա անասուններին եմ հավասարվել


Եվ օտարացել իմաստունների ընտանությունից.


Ինձ, որ նման չեմ բնությամբ ինձ պես բանականներին:


Եթե մի օրինակ ունենայի, ես կասեի. Թե նմանակից ունենայի՝ կպատմեի.


Թե հանգունակից ունենայի՝ կխոսեի. Թե ինձ հավասարն ունենայի՝ կգրեի.


Թե նույն բանը անող ունենայի՝ ցույց կտայի.


Թե ինձ համեմատն ունենայի՝ կիմացնեի.


Թե անցյալում լիներ՝ կսփոփվեի. Թե ներկայումս՝ կհուսայի:


Սակայն, քանի որ ոչ նմանս ունեմ, ոչ էլ օրինակ,


Ուստի դո՛ւ միայն կարող ես քավել ու բժշկել ինձ և կենսագործել,


Կենդանարարդ բոլոր մեռելների և նորոգո՛ղդ տիեզերաց: