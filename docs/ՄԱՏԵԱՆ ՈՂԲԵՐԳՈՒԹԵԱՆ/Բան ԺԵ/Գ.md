Զի եթե երջանիկ, սուրբ ու սրատես Դավթի գործած չարիքներն ու


Անօրենությունները գլխից ավելի վեր բարձրացած էին,


Եվ մեղքերն ու հանցանքները դժվարակիր բեռների նման ծանրացած սաստիկ,


Հապա ուրեմն իմ սխալմունքներն ավելի են, քան


Տիեզերասույզ, ամենասպառ ծովի ջրակուտակ հեղեղի հորդությունը


Ու անցնում են բոլոր լեռների կատարներից:


Բայց թող որ փչե քաղցրաշունչ քամիդ,–


Ինչպես այդ եղավ Նոյի ժամանակ,–


Որ լեռներն անգամ կարող է հալել,


Ցամաքեցնելու բազմաբովանդակ ջրակույտն իմ երկրակործան հանցանքների


Ու լեռնակարկառ բարձրությամբ դիզված մեղքերն իմ բոլոր:


Եվ արդ, համառոտ քո խոսքով հզոր,


Եվ ամենակարող հնարավորությամբ կարճ դատաստանիդ,


Ըստ մարգարեի, քավության մի ելք ցույց տուր ինձ՝


Անօրենության մեջ ընդերկար մոլորյալիս:


Եվ դու, ներելով համառությունն իմ,


Ո՜վ երկայնամիտ, ողորմած, օրհնյալ,


Շնորհի՛ր ինձ կատարյալ թողություն և բարեգործիր ճշմարտապես,


Ջնջի՛ր բոլորովին՝ անվճարելի պարտքերիս արժանահատույց տոկոսների տույժը տաժանակիր:


Չէ՞ որ դու չունես ցասումնալից սիրտ ու բարկություն բորբոք,


Ինչպես նաև չկան քո մեջ նենգություններ և նշաններ մթության,


Քանզի դու կյանք ես կամենում և լույս,


Դու մահ չստեղծեցիր և, ըստ Դավթի ու Սողոմոնի,


Մարդու կորուստը քեզ ուրախություն չի պատճառում: