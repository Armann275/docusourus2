Քո բարեվիճակ կանոնների մեջ դու մեծագույն պայման սահմանեցիր մարդկանց համար՝


Չարությունը չարությամբ չփոխարինել,


Այլ մի օրվա մեջ յոթանասունյոթ անգամ գործած մեղքերը նույնիսկ ներել պատգամեցիր մեզ49Մատթ. ԺԸ. 22,


Մեզ, որ ի բնե հակամետ ենք միշտ ի հայտ բերելու բյուր ու անհամար չարության բծեր,


Որոնք աճում են ու միշտ նորոգվում


Մեր ամեն տեսակ փշեր բուսցնող բնության դաշտում՝


Համաձայն անսուտ քո վկայության,


Թե՝ «Մարդու միտքը իր մանկությունից տրամադիր է չարիք50Ծննդ. Ը. 21 գործելու»:


Քո Կենաց բանի ավետարանիչ Հովհաննեսն անգամ,


Որը մաքուր էր կատարելապես,


Նա ինքը՝ որպես հասարակության բնության լծակից,


Ամբողջովին արդարացած՝ քո ճշմարտությունը հաստատեց իմ ստության հանդեպ:


«Եթե ասենք, որ ոչ մի մեղք չունենք,- ասում է նա,–


Սուտ դուրս բերած կլինենք նրան»:


Արդ, կատարված է խոսքդ խնկելի Եվ լիովին ստույգ արդարացված՝


Իմ մոլորության խիստ դժնդակ անիրավության հանդեպ:


Ուստի խնայի՛ր ինձ ողորմությամբ, քաղցրահա՜մ աղբյուր,


Դո՛ւ միայն օրհնյալ հավիտյանս. ամեն: