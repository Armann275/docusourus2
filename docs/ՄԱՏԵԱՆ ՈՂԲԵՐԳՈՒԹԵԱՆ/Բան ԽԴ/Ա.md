Աստվա՜ծ անսահման, անբացատրելի հարազատ ծնունդ միակ Աստուծո,


Արարիչ բոլոր արարածների, Քրիստոս թագավոր,


Լույս՝ խավարի մեջ՝ մթնած սրտերի.


Մեզ հետ՝ մարդ կատարյալ և առաքչիդ հետ՝ իսկական Աստված,


Որ մեր բնությամբ քոնն ես ծանուցում հրաշապես:


Օրհնյա՜լ է Հայրդ երկնավոր և անճառ,


Որ առաքեց քեզ երկնից և որին փառակից ես դու արարչությամբ.


Տարագիր գերուս փրկության համար նա այնքա՛ն հոգաց,


Որ մինչև անգամ քեզ մատնեց մարդկանց:


Իսկ դու, որ կարող էիր առանց վշտի ավարտել խորհուրդը տնօրինության,


Հաճեցար մահվան բաժակը ըմպել մեղապարտիս հետ՝


Անթերի մարդկությամբ և անպակաս աստվածությամբ:


Եվ Սուրբ Հոգին քո կենդանարար, ինչպես որ քո, այնպես և իսկակից է Հորդ,


Եվ էությամբ համապատիվ՝ ծնողիդ հետ և՛ ծնվածիդ:


Մի Երրորդություն կատարյալ՝ անբաժանելի և անանջատ երեք դեմքով:


Անսկիզբ և անժամանակ, բացարձակ բարերար,


Համակ կենդանարար, ամբողջապես խաղաղարար,


Ստեղծիչ գոյությանց և հորինող ամենայնի,


Անքակտելիորեն և մի բնությամբ փառավորված: