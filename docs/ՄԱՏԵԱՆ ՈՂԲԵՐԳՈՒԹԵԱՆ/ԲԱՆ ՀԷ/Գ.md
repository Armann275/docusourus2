Հանգիստ չտվին կենդանարարիդ,


Այլ պատրաստեցին քեզ համար գործիք, որ կրես:


Ընդունեցիր այն իբրև երկայնամիտ, առար իբրև հեզ,


Ու վերցրիր այն որպես համբերող,


Եվ շալակեցիր փայտը վշտալից, իբրև հանցապարտ:


Տարար ուսամբարձ այդ զենքը կենաց, զերթ հովտաշուշան,


Որ գիշերային արհավիրքներից պահպանես դու մեր՝ քո ձեռքով կերտված գահը մարմնեղեն՝


Դատապարտության վայրում, որպես թե խրախճանքի մեջ:


Դուրս հանեցին քեզ որպես ողջակեզ.


Կախեցին, ինչպես Սաբեկա խոյը, որին քարշ տվին իր եղջյուրներից.


Տարածեցին խաչի սեղանի վրա իբրև պատարագ,


Բևեռեցին որպես չարագործի, կապկապեցին իբրև ապստամբի


Երկնավոր խաղաղությանդ՝ իբրև ավազակ,


Անկապտելի մեծությանդ՝ իբրև խղճալի,


Քերովբեներից պաշտվածիդ՝ իբրև քամահրելի,


Կենաց պատճառիդ՝ իբր արժանավոր՝ սատակիչ մահվան,


Ավետարանի նկարչիդ իբրև օրենքի հայհոյիչ,


Մարգարեների Տիրոջդ ու կատարելությանդ՝ իբրև գրվածքներն համառոտող,


Փառքի ճառագայթներիդ և Հոր անքնին խորհուրդների կնիքիդ256aԵբր. Ա.3 իբր հակառակորդ ծնողիդ կամքին,


Իսկապես օրհնյալիդ՝ իբրև տարագրյալ.


Օրենքի կապն արձակողիդ՝ իբրև այր նզովյա256bԳաղ. Գ.13,


Սպառող կրակիդ256cԲ.Օր. Դ.24 իբր հաղթահարած մի կալանավոր,


Ահավորիդ երկնի և երկրի՝ իբրև հավաստի պատժապարտ,


Անմատույց լույսով պարածածկյալիդ՝ իբրև հողածին մի ձերբակալված: