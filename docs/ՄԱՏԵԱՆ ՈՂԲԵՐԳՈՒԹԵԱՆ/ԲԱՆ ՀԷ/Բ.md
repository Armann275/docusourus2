Կանգնեցիր իմ կերպարանքով՝ ստեղծածիդ ատյանի առաջ


Չխոսեցիր դու՝ տվիչդ խոսքի,


Չբարբառեցիր՝ ստեղծո՛ղդ լեզվի,


Ձայն չարձակեցիր՝ սասանիչդ երկրի,


Չմռնչացիր՝ ամենաազդու փո՛ղդ մեծաձայն,


Ո՛չ երախտիքովդ հանդիմանեցիր


Եւ ոչ էլ նրանց իրենց չարությամբ պապանձեցրիր.


Չմատնեցիր դու նրանց ամոթի, որ քեզ մատնեցին մահվան տանջանքին.


Չդիմադրեցիր, երբ կապեցին քեզ, ոչ էլ նեղացար, երբ ապտակեցին.


Չնախատեցիր, երբ թքեցին ու չխռովեցիր, երբ բռունցքներով խփեցին քեզ,


Չսրտմտեցիր, երբ կատակեցին, չխոժոռվեցիր, երբ ծաղրեցին:


Պատմուճանը քո վրայից հանեցին, իբրև տկարից


Ու դարձյալ հագցրին, իբր կալանավոր անզերծանելի:


Եթե լեղիով խառն քացախը չխմեր կամա նա երկու անգամ,


Չէր թափվի մաղձն իմ նախկին դառնության:


Համտես արավ նա հուսահատությամբ ու մի


կողմ տարավ տարակուսանքով.


Առան նրանից այն մոլեգնաբար և տվին դարձյալ անպատկառորեն.


Եվ խառնիճաղանճ ամբոխի առջև գանահարելով նրան սաստկապես՝


Խիստ անարգանքի դատապարտեցին.


Ծնրադրեցին՝ ծաղրելու և պսակ դրին հեգնելու համար: