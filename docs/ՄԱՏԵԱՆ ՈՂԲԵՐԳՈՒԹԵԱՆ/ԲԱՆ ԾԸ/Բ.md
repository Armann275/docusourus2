Եվ արդ, ողորմի՛ր ինձ, Տե՛ր բարեգութ, համաձայն նախնի քո սովորության,


Եվ օրհնի՛ր անոթդ այս բանական, ըստ Դավթի և ըստ Մովսեսի,


Որպեսզի խոսքովդ փրկության հասած՝ քավություն գտնեմ քեզնից օրհնվելով:


Հրաշագործի՛ր ինձ աստվածապես, ողորմած արքա երկնավոր,


Ինչպես որ արիր Բեթհեզդայի սրահում հավաքված


Եվ երկար ժամանակ մահիճը ընկած ախտավորներին:


Դրանցից մեկը այն կրկնակի թերահավատն էր և երեսունութ տարվա անդամալույծը,
Եվ դու չզլացար նրան քո բժշկարար օգնությունը,


Գիտենալով նույնիսկ նրա չարությունն անուղղելի,


Որ նյութեց նա քեզ՝ երախտավորիդ, մեծիդ և բարերարիդ՝


Մատնության օրը, տիրամարտության դառն այն գիշերը:


Թեև դու նրան նախօրոք զգուշացրիր,


Թե՝ մի՛ մեղանչիր, որպեսզի կրկին չարիք չգա քեզ,


Բայց չդադարեց լինել ձեռներեցն ու առաջինը այն ժանտ մարդկանց մեջ,


Որոնք քեզ խաչին դատապարտեցին157Ակնարկություն 38 տարվա այն անդամալույծի, որը մատնության գիշերը ապտակեց Հիսուսին՝ իրեն բժշկողին::


Եվ դու այդպես կախարդ ջատուկի, անհարիր ընկած


Եվ մահվամբ չոքած չարաշուք մարդուն ողորմեցիր,


Անճա՜ռ բարություն, սխրալի մարդասիրություն,


Սարսափելի ներողամտություն, սոսկալի երկայնամտություն,


Անբավելի քաղցրություն, փառատրելի հեզություն,


Որ միշտ հաղթվում ես գթությունից ու չես թշնամանվում,


Պարտվում ես ողորմությունից ու չես պարսավվում,


Բռնադատվում ես մարդասիրությունից ու չես արհամարհվում,


Հարկադրվում ես բարությունից ու չես հայհոյվում,


Ստիպվում ես սիրուց ու չես բամբասվում:


Պաղատում ես դու քեզ դարձիս համար ու չես


ձանձրանում, Վազում ես ապերասանիս հետևից ու չես հոգնում,


Ձայնում ես չլսողիս ու չես սրտմտում,


Շտապում ես մեղկացյալիս մոտ ու կանգ չես առնում:


Չարիս համար բարի ես և ամենապարտիս համար ներող,


Քավիչ ես մեղավորիս համար և խավարյալիս լույս,


Եվ մահացածիս համար կյանք ես դու: