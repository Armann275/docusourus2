Այսպես են ասում բոլոր հոգեշունչ գրքերն օգտակար,


Եվ որոնք հաճախ ծնում են անճառ և զարմանալի երկնավոր պտուղներ:


Ասա՛ նաև ինձ՝ թշվառիս, օրհնյա՜լ ամենապարգև,–


«Վե՛ր կաց ու վերցրու մեղքերի մահիճը կործանվածիդ,


Եվ իմ հետևից արի, որ հասնես անհոգնում կյանքի խաղաղ հանգստին»:


Քո հրամանի ամենակարող սուսերով կտրի՛ր Կապանքները պիրկ և դժոխային երիզապատված իմ մահազգեստի Եվ մահասարսուռ սաստկությամբ խեղդող


հանգույցները քանդի՛ր, Ուղարկելով ինձ՝ մահվան արժանուս, քո աստվածային կենսաբեր խոսքով Դեպի վեր՝ անանց, հավերժ բերկրության ազատության մեջ:


Մի՛ կենագործիր տակավ-տակավ և մի՛ ձգձգիր օրեցօր երբեք,


Որ հետզհետե մեղքերի բեռան ծանրությունն ստվար


Չճնշի ազդրերս ու չկռացնի ինձ ի վար՝ դժոխքին նայելու,


Եվ ուժգնակի գոռոզ բռնությամբ հոգևորական զենքերս ի դերև հանելով մահվան ծառայեցնի ինձ:


Այլ դու օգնիր ինձ, բարի՛ վշտակից,


Մահվան երկունքի այս իմ ցավագին հեծեծանքներում,


Սատակման փայտը վրայիցս առնելով, ինչպես երբեմն՝ պահակի ուսից,


Որով վայելուչ կոթող կառուցես քո հաղթանակի արի զորության,


Ամուր հավատքով, հաստատուն հույսով ինձ բևեռելով քեզ հետ՝ անսայթաք:


Եվ քեզ՝ Հոր և Սուրբ Հոգու հետ փա՜ռք, իշխանություն հավիտյանս. ամեն: