Արա՛ այս մատյանն ընթերցողների սրտերը հստակ,


Բժշկի՛ր նրանց հոգիները դու և հանցանքները սրբի՛ր,


Թո՛ղ պարտքերը նրանց և արձակի՛ր կապանքները մեղքի:


Արտասուքները թող բխեն սրանով հրահանգվողների,


Եվ թո՛ղ սրանով պարգևի նրանց իղձ ապաշավի:


Շնորհվի թող, ո՜վ Տեր, նրանց հետ և ի՛նձ զղջումի կամք,


Ինչպես և նրանց՝ ի՛մ իսկ բառերով՝ շունչ բարեհամբույր.


Թող այս մատյանով և ի՛նձ նվիրվի պաղատանքը նրանց,


Եվ իմ խոսքերով իմ փոխարեն էլ խնկվեն նրանց հեծեծանքները:


Ողբերգությունն այս սիրով ճաշակող սրտերում թող որ


Շնորհիդ լո՜ւյսը մտնի և բնակվի:


Եթե պատահի, որ ինձ համար բարեպաշտները սրանով քեզ ընծայվեն,


Ի՛նձ էլ ընդունիր, գթած, նրանց հետ, որոնք կենդանի են քեզ համար.


Եթե սրանով մեղքերը մաքրող արցունքներ կաթեն աչքերից,


Ո՜վ խնամակալ, անձրևի՛ր նաև նրանք ի՛նձ վրա:


Հաղորդակիցներն այս կենաց գրքի՝ թող փրկվածներին լինեն դասակից:


Քո կամքով, օրհնյալ, թող որ նաև ե՛ս համարվեմ փրկված:


Եթե խոսքերի իմ ազդեցությամբ որևէ մեկի


Սրտի խորքերից Հնչեն հառաչներ աստվածահաճո,


Թող որ նրա հետ, ո՜վ բարձրյալ, և ե՛ս օգտվեմ քեզանով.


Թե մաքուր մի ձեռք անուշ խունկերով առ քեզ կարկառվի,


Թող իմ ձայնի հետ հասնի, միանա


Եվ ա՛յս աղերսանքն առ քեզ մատուցվող աղոթքների.


Եթե ուրիշներն էլ պաղատանքներ երկնեն ինձ նման, բազմաբովանդակ,


Նրանցով ե՛ս էլ թող որ քեզ կրկին նվիրված լինեմ:


Եթե բանավոր պատարագն այս իմ հաճո լինի քեզ և գնահատես,


Ուրիշներինն էլ, առաջ, քան թե իմ, թող քեզ ընծայվի.


Եթե տրտմությամբ մի ոք սրտաբեկ նվաղի տկար,


Թո՛ղ կանգնի դարձյալ հառաչանքների այս հաստարանով՝ քեզնով հուսադրված.


Եթե ամբարտակն ապահովության խորտակվի մեղքով,


Թո՛ղ որ քարերովն այս պատշաճապես կառուցվի՜


դարձյալ, աջովդ պաշտպանված.


Եթե հանցանքի սրով կտրվի հույսի լարը ձիգ,


Ամենակալիդ կամքով թող դարձյալ կցվի ամրապես՝ քո պատվաստումով.


Եթե հոգեկան ցավի մի վտանգ պաշարի մեկին մահացու կերպով,


Թող որ փրկություն գտնի սրանով՝ հույսով ապրելու,


Ո՜վ կեցուցիչդ քեզ աղոթողի:


Տարակուսանքի տագնապով եթե խոցոտվի մի սիրտ,


Թո՛ղ քո քաղցրությամբ՝ բուժվի սրանով և առողջանա.


Թե անքավելի մեղքի կորստյամբ մեկն ընկղմել է խոր անդունդի մեջ,


Այս կարթով թող որ դեպի լո՜ւյսը գա՝ քո պաշտպանությամբ.


Թե խավարային գործերով թմրած՝ ուժասպառ է ոք,


Թող որ զորանա քեզ ապաստանած, միա՜կ ապավեն.


Եթե պահպանակը վստահության լքել է մեկի հոգին,


Ա՛յս միջնորդությամբ թող ձեռքդ նրան ընդունի դարձյալ և ամրապնդի.


Եթե ոք հսկող պահապաններից հեռու դեգերի,


Այդպիսին թող որ սպասի սրանով նորոգչիդ դարձին.


Եթե դիվային ջերմի սարսուռը խռովի մեկին,


Սթափվի՛ թող նա խաչիդ խորհրդի


Այս խոստովանված ու երկրպագված նշանի առջև.


Անօրենության խորտակիչ հողմի մրրիկը եթե


Մարդու մարմնեղեն շինվածքն աշխարհի ծովում հարվածի,


Թող որ քո կողմից շինված այս ղեկով, առագաստներով խաղաղվի՜ դարձյալ: