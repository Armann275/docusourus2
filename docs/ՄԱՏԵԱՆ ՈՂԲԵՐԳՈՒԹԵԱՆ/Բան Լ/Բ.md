Եվ որպեսզի կրկնաբանությունս շատախոսության չհասնի


Ու չդառնա ավելի ողբալի, քան այս,


Ասեմ, թե նա արքայություն չէ, որ համարձակվում է խնդրել քեզանից,


Այլ միայն թեթևացում տանջանքների.


Ոչ թե կհուսա բնակվել լույսի մեջ ապրողների հետ,


Այլ՝ խավարի մեջ, գերեզմանականների հետ, զգայական շնչով.


Ոչ թե բարձրերի, այլ խորտակվածների և բեկյալների հետ լինել.


Հոգնաբեկ է նա իր հանգստի մեջ և խրախճանքում՝ տրտում,


Դեմքով ժպտուն է և մտքով՝ խոցված.


Երեսը ծիծղուն, և աչքն արտասվագին.


Առերևույթ սփոփված է ձևացնում իրեն,


Իսկ արտասուքը սրտի դառնությունն է վկայում:


Իր երկու ձեռքում երկու ըմպանակ, մեկն արյամբ լցված և մյուսը՝ կաթով.


Եվ վառվող երկու բուրվառ ունի նա, մեկը խունկով լի, մյուսը՝ ճենճերով.


Անոթներ երկու, մեկը քաղցրությամբ լեցուն և մյուսը՝ դառնությամբ.


Մի զույգ բաժակներ երկու նյութով լի, մեկը արտասուք և մյուսը՝ ծծումբ.


Մատների ծայրով բռնած երկու տաշտ՝ գինի մեկի մեջ ու մյուսում լեղի:


Տեսողության դռներ իրարու ներհակ՝ մեկը լաց լինելու և մյուսը սխալվելու տրամադիր.


Իրար հակառակ երկու հալոցներ, մեկն արծարծում է և մյուսը՝ մարում.


Երկդիմի նայվածքներ՝ մեկը ողոքիչ և մյուսն անխնա բարկությամբ լեցուն.


Դեպի վեր պարզած երկու բազուկներ՝ մեկն հարվածելու, մյուսը մերժելու.


Դեմք՝ երկու տարբեր արտահայտությամբ - տխուր ու ցասկոտ.


Մեկի փոխարեն երկու կշտամբանք՝ ներկայի համար և ապագայի.


Ապավինումներ կասկածելի՝ մեկը «գոնե» և մյուսը «թերևս».


Մի բերանի մեջ երկակի բարբառ՝ մեկը եղկություն, մյուսը խռովանք.


Միևնույն սրտում երկու զգացմունք՝ մեկը կասկածելի հույսի և մյուսը ճշգրիտ կորստյան.


Ամպ լի լրթագույն, ահագնատեսիլ կրկնակ տեղումով՝ մեկը սուր նետեր և մյուսը՝ քարեր.


Որոտում ահեղ երկու բերումով՝ կարկուտ ու կրակ95Հմմտ. Ելից Թ. 24.


Ցավագին գիշեր երկու վշտով լի՝ լալու ու մահվան96Հմմտ. Ողբ Երեմ. Ա. 2 Բ. Կորնթ. Է. 10.


Սուգի առավոտ երկու գոչյունով՝ մեկը սաստի և մյուսն սպառնալիքի.


Արևներ երկու՝ երկու կողմերից - մեկը խավարի և մյուսը կիզման97Հմմտ. Հայտն. Զ. 12: