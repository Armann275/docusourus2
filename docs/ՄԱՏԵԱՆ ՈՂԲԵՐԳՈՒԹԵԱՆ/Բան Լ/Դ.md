Եվ արդ, ինչպե՞ս չես ողորմում, բարեգութ,


Այսքան ողբաձայն ու կողկողագին հեծեծանքներիս,


Դու այս խոսքով բարձրացար, ասելով, թե՝ «Ես ողորմած Տե՜ր եմ»:


Ահա՛ չարության դեմ գերուս՝ կա քո բարությունը,


Մահապարտիս դառնության դեմ՝ քո քաղցրությունը,


Կորուսյալիս գտնելու համար՝ քո ճառագայթը,


Հանդուգնիս մոլության դիմաց՝ քո ողորմությունը,


Վնասակարիս խստության դիմաց՝ քո հեզությունը,


Կործանվածիս օգնելու համար՝ քո աջը,


Ընկղմվածիս դուրս բերելու համար՝ քո ձեռքը,


Անողջանալի վերքերիս բժշկության համար՝ քո մատը,


Ահաբեկվածիս պաշտպանության համար՝ քո ոգին,


Ապերախտիս վստահացնելու համար՝ քո երկայնամտությունը,


Ամենադաժանիս օծման համար՝ քո զորությունը,


Մեղավորիս քավության համար՝ քո հրամանը,


Փախչողիս ապավինության համար՝ քո ոտքը,


Դուրս սլացողիս պատսպարության համար՝ քո բազուկը,


Վրիպածիս առաջնորդության համար՝ քո լույսը,


Տարակուսյալիս հնարավորության համար՝ քո հանճարը,


Անիծյալիս դարձյալ ստանալու համար՝ քո օրհնությունը,


Վհատյալիս քաջալերության համար՝ քո խրախույսը,


Վշտացյալիս մխիթարության համար՝ քո բաժակը,


Նեղյալիս ընդարձակության համար՝ քո կամքը,


Ատելուս կանչելու համար՝ քո սերը,


Սասանյալիս հաստատության համար՝ քո խոսքը,


Հոգով վիրավորվածիս համար՝ քո արյան կաթիլը,


Անտես ցավերս ցրելու համար՝ քո ակնարկությունը,


Հուսահատվածիս վերընտրության համար՝ քո իշխանությունը,


Կտրվածիս պատվաստելու համար՝ քո կցորդությունը,


Մահվան խավարով ծածկվածիս համար՝ շողդ կենսատու,


Խռովյալիս հանդարտության համար՝ քո խաղաղությունը,


Վայրագորեն օտարացածիս համար՝ քո ողջույնը,


Մոլորվածիս դարձի բերելու համար՝ քո ձայնը,


Զի դու ես տիրում բոլորին քո գթությամբ,


Եվ չկա քո մեջ խավարի մասնիկ, Եվ չկա բարություն առանց քեզ,


Եվ քեզ է վայելում փա՜ռք հավիտյանս, ամեն: