Եթե մի բռունցք բարձրանա հանկարծ, կարծում է՝ իրեն է հարվածելու.


Իսկ եթե երկարի ձեռք պարգևաձիր՝ նա ինքը իրեն համար հույս չունի:


Երբ մեկը պարծենում է, կորանում է նա,


Եվ երբ գլուխը բարձր են պահում՝ ընկճվում է.


Երբ չար արարքներ են հիշվում՝ հեծում է.


Երբ սրբերի մասին է խոսվում՝ ամաչում է.


Հանդերձյալի մասին պատմվելիս՝ երերում է.


Երբ մեկից օրհնվի հայտնապես՝ ծածուկ անիծում է իրեն.


Երբ գովեստ լսի մեկից՝ կշտամբում է իրեն պարսավանքով.


Երբ նախատվի սաստկապես՝ գտնում է նա այդ իրավացի.


Եթե ուժգին ծաղրվի՝ համարում է այդ սակավ հատուցում նա իր բազմաթիվ մեղքերի համար.


Եթե լսի նա՝ իր մահն են ուզում՝ ասում է «այո՛» և կրկնում դարձյալ.


Եթե երկնքից մահ ու շանթ ճայթի՝ իր դեմքն հազիվ է բաձրացնում վերև:


Իր իրավունքների մատյանն է գոցված,


Պատասխան տալու հույսն է կտրված,


Համարձակության ճամփան է փակված:


Չէր դանդաղի նա լինել անձնասպան,


Եթե չլիներ այդպիսի կորուստն անփրկելի քայլ:


Արդարև վա՜յ այն մեղավորին,


Որ տարակուսյալ կկանգնի երկու ճամփաների վրա, ըստ իմաստունի հոգելից խոսքի: