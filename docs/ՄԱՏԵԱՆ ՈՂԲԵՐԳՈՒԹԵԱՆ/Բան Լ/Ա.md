Եվ արդ, թող ճշմարտվի քո խոսքը, ողորմած Աստված դու բոլորի,


Ներող և օրհնյալ՝ այն մեղավորի մասին,


Որը մի օրում բազմաթիվ անգամ գայթելով՝ վերջապես դարձի կգա զղջացած,


Թեկուզ այդ լինի իր վերջին շնչում


Եվ կամ չարություն գործած միջոցին:


Մանավանդ որ դժնյա կցորդս այս անձնիշխանական՝


Մի մարտիկ է միշտ, խաբող շողոքորթ, ստության հարած,


Ըստ առակողի՝ հողմեր արածող,


Դժվարբռնելի փախչող՝ հաստողից,


Որսողին գերի՝ մոլեկան մարմնիս,


Ներհակ տնկակից, որի պատճառած վարանումների


Որքանությունը դո՛ւ գիտես միայն:


Սակայն մեղքերին հաջորդում են խիստ հուսահատական և տաժանակոծ,


Բազմավաղելի հո՜ւյժ ողորմագին բարձրաձայն ողբեր,


Արցունքով գրված և ի գութ շարժող թառանչներ թշվառ,


Որոնք մեղքերով տագնապողը,


Տե՜ր, տարածում է քո առջև ամոթահար: