Լսեցի անպարտ մեկի բերանից ու չհավանեցի Խոսքն այս անհարմար՝ ուղղված


Նրան, Որի առաջ ոչ մի երկրածին չի կարող արդարանալ,-


Թե՝ «Չշնացա երբեք ու չպոռնկացա,


Ոչ էլ աշխարհիկ մահաբույր քաղցրություններ ճաշակեցի»:


Սա էլ է կոչվում անօրենություն,-


Թող ների Աստված այդ խոսքը նրան,–


Զի եթե նույնիսկ ճիշտ լինի ասված՝ սայթաքում է դարձյալ:


Այդպես նաև Զաքարիայի՝ ի դեմս Իսրայելի ժողովրդի ասված


Խոսքն այս անվայել, որ փարիսեցու խոսքին է նման209Ղուկ. ԺԸ. 11-12,


Թե՝ «Օրհնյալ լինի Տերը, զի հարստացանք»210Զաք. ԺԱ. 5:


Բայց քանի որ ես ամենագետ Աստուծո դատաստանին եմ հանձնել ինձ,


Որը սրտի աներևույթ մեղքերը կշռելով՝


Ուզում է դատել ինձ նրանց համար ամենաիրավ հատուցմամբ,–


Չպիտի ձևանամ տեսանողի առաջ,


Չպիտի կեղծեմ քննողի մոտ, Չպիտի ստեմ ամենայն ինչ նկատողին,


Չպիտի մտնեմ խաբեբայությամբ Մեծի աչքը ես,


Չպիտի ցոփություններս քողարկեմ առերևույթ բարությամբ,


Չպիտի երբեք ապիկարիս ներկայեմ որպես ընտանի պատկեր,


Չպիտի խենեշանամ օտարոտի զարդարանքով,


Չպիտի պճնվեմ ուրիշների պայծառությամբ,


Ոչ էլ տգեղությունս պիտի պարտակեմ պաճուճանքներով:


Չկա ոչ ոք մեղավոր ինձ պես, ոչ ոք՝ անօրեն,


Ոչ ոք ամբարիշտ, ոչ ոք անիրավ, ոչ ոք չարագործ,


Ոչ ոք խոտորված, ոչ ոք սխալված, ոչ ոք մոլեգնած,


Ոչ ոք խարդախած, ոչ ոք շաղախված, ոչ ոք


ամոթահար, Ոչ ոք դատապարտված,–


Ես ինքս եմ միայն և ուրիշ ոչ ոք.


Ես եմ այդ բոլորը, և բոլորի հանցանքներն իմ մեջ են:


Ո՛չ հեթանոսները, զի չգիտեին,


Ո՛չ հրեաները, քանզի կուրացան,


Ո՛չ տգետներն ու գռեհիկները, քանզի զուրկ էին իմաստությունից:


Վարժապետ կոչվեցի ես, որ ամբաստանություն է իմ դեմ.


Ռաբբի, ռաբբի անվանվեցի ես, և Աստուծո վայել գովեստը եղծեցի.


Բարի ասվեցի՝ եղկություն ժառանգելուս համար.


Սուրբ վկայվեցի մարդկանցից, որ անմաքուր եմ Աստուծո առջև.


Արդար ճանաչվեցի՝ ամբարիշտս ամեն ինչով.


Հրճվեցի մարդկանց գովեստով, որ Քրիստոսի ատյանում ծաղրելի լինեմ.


Ավազանից Արթուն211Ակնարկություն՝ իր Գրիգոր անվան, որ արթուն կամ, ինչպես հաջորդ տողում՝ հսկող է նշանակում: կոչվեցի, և ննջեցի մահվան քնով,


Հսկող հորջորջվեցի փրկության212Ձեռնադրություն օրը, բայց զգաստության դեմ աչք փակեցի:


Ահա՛ դատաստան, ահա՛ հանդիմանություն,


Ահա՛ նոր կշտամբանք և հին դատապարտություն,


Ահա՛ ամոթանք դեմքի և տագնապ հոգու,


Ահա՛ քննություն մանր մեղքերի, որոնք մեծամեծների կշիռ ունեն: