Ձե՛զ եմ ասում արդ, ո՜վ մենակյացների խմբեր


Եվ աշակերտներ մենաստանների,


Դուք, որ անբավ բարի պարգևների հուսալից ակնկալությամբ


Ձեր ձեռքերի մերկ մատներով զինվորագրված եք Տիրոջը՝


Ձե՛զ ընծայեցի խոսքի խորտիկներով պատրաստված սեղանն այս ահա՛,


Ընդունեցե՛ք ավանդն այս խոստովանության՝ ի


նորոգություն և ի փրկություն հոգիների:


Ճանաչեցե՛ք սրանով մարմնի պարտությունը,


Հիշեցե՛ք առաքելականի հետ միասին՝ մարգարեական խոսքերը մեզ ի խրատ,


Թե՝ «Ոչ մի մարմին թող չպարծենա Աստուծո. առջև»,


Ինչպես և՝ «Չկա ոչ իսկ մի արդար»:


Մի՛ մոռացեք նաւ այս խոսքը տերունական,


Թե՝ «Պատվիրանը կատարելիս էլ համարեցեք ձեզ անպիտան ծառա208aՂուկ ԺԷ. 10»,


Եվ թող չլինի, որ խաբողը ձեզ կարենա որսալ:


Հիշեցեք դուք այն գրվածքը նաև,


Թե՝ «Ընտիրներն են նրա կերակուրները»:


Զի մինչև իսկ ես, որ այս մասնավոր, նվազ պտուղը ձեզ մատուցեցի,


Վկայում եմ, թե ես ինքս էլ ունեմ բյուր բամբասանքի,


Ինքնադատության արժանի մեղքեր անբժշկելի, 


Սկզբնահորից սկսած մինչև սերունդները հուսկ.


Հոժարակամ մի հանձնառությամբ՝


Բոլորիդ գործած հանցանքները ես վրաս առնելով: