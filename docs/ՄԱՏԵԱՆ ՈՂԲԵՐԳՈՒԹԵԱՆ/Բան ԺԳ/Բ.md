Եվ արդ, մարդկային գործերը թող որ չգերազանցե՜ն իրենց զորությամբ քո շնորհներին, գթառա՜տ Աստված,


Եթե մինչև իսկ անցավոր բնության օրենքներից էլ վեր լինեն նրանք.


Այլ հաղթող հանդիսանալով քո երկայնամտությունը,


Երկրածինների ընթացքը երբեք չհավասարվի՛ թող քո գործերին:


Քանզի և նրանք, որ օրենքների մաքրությամբ իրենց պարծենում էին,


Քո արդարության լույսը երբ ծագեց,–


Որ նոր օրենքի ճշմարտությունն էր ծանուցանում,–


Հրեաներն հետին անձկությամբ լքված ու նվաստացած,


Ավելի քան տարագիրներն ողորմելի՝ մարդասիրությանդ կարոտ եղան:


Եվ քանզի ամենայն ինչ հնարավոր է քեզ, բարերա՛ր,


Լսի՛ր ողբաձայն պաղատանքներս, որ ուղղում եմ քեզ.


Ողորմիր, փրկիր և մարդասիրիր, զի երկայնամիտ ես դու,


Եվ քոնն են քաղցրություն, փրկություն և քավություն և փառք


Բոլոր հավիտյան ապրող ազգերից. ամեն: