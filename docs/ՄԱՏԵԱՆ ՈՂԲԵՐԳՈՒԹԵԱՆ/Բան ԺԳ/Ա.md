Աստված բարերար, հզոր, ահավոր, Շնորհատո՛ւ, բարի, դու Հա՜յր ողորմած.


Անունըդ անգամ քո մեծությունն ու գթությունը և քո մտերմությունն է ավետարանում,


Քաղցր ես դժնիների և անգոհների համար.


Քեզ հետ Որդիդ էլ նման է միշտ քեզ, ձեռքիդ պես նրա ձեռքն էլ զորեղ,


Անժամանակ տերությամբ ահեղ՝ քո արարչությամբ ինքն էլ բարձրացած:


Նաև Սուրբ Հոգին քո ճշմարտության՝ բխելով քեզնից անսպառորեն,


Իբր աստվածային կատարյալ իսկություն և էություն մշտնջենական,


Ըստ ամենայնի հավասար է քեզ և իշխանությամբ՝ փառակից Որդուդ:


Երրյակ անձնավորություն՝ համակ անքնին,


Հատուկ առանձնացումով տրոհված անձեր,


Բայց միավորված համազուգությամբ,


Նույնագո բնությամբ տիրապես, անշփոթ և անանջրպետ


Միևնույն կամքով և գործակցությամբ, Ոչ մեկը մյուսից ավագագույն չէ,


Եվ ոչ էլ մի ակնթարթ նույնիսկ մեկ-մյուսից նվազ երբևիցե,


Այլ իբրև պատճառ երկնային սիրո անստվեր լույսի, հայտնված մեր մեջ,


Սրբասացության միակ պսակով՝ անսկզբնաբար աստվածաբանված:


Քանզի արդարև բարձրաձայն այս խոստովանությունը երեք փառատրյան այդ դավանության՝


Պետրոսին հավատքի վեմ կոչվելու երանության արժանացրեց –


Դատապարտյալիս մեղավոր հոգին բարեհրաման քո ակնարկությամբ,


Ո՜վ դու, որ փնտրում ես գերյալիս, հրաշանորոգ թո՛ղ արդարացնե:


Զի քոնն են թեև պարգևներն ու ողորմությունները,


Բայց դու ո՛չ այնքան քո պարգևներով, որքան ողորմությամբ ես հռչակված.


Քանզի երկրորդը քո փառքն է ավելացնում,


Իսկ առաջինն առաքինական գործի է հայտարար.


Զի պարգևները փոխարինություն են ծառայության դիմաց,


Իսկ ողորմությունը՝ բարերարություն մեղավորիս: