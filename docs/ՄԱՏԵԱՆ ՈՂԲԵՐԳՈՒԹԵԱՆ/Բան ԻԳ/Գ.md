Թե զինվոր եմ տեսնում՝ սպասում եմ մահվան.


Թե պատգամավոր՝ խստության.


Թե գրագիր՝ կորստյան մուրհակի.


Թե կրոնավոր՝ անեծքի.


Թե ավետարանիչ՝ ոտքի փոշին թոթափելու.


Թե բարեկրոն՝ հանդիմանության.


Թե անզգամ՝ կսկծանքի.


Եթե փորձվեմ ջրով՝ կխորտակվեմ83Հմմտ. Թվոց Ե. 16-22.


Եթե մի դեղ քննության առնեմ՝ կսատակեմ.


Թե բարիք տեսնեմ, կասկածելով չար գործերիցս՝ կփախչեմ.


Թե բարձրացած մի ձեռք՝ կկորանամ.


Թե խրտվիլակ փոքրիկ՝ կսարսեմ.


Թե լսեմ թնդյուն մի թեթև՝ կընդոստնեմ


Թե կերուխումի հրավեր ստանամ՝ կդողամ.


Թե մեծիդ ներկայանամ՝ կսարսափեմ.


Թե հարցաքննության կանչվեմ՝ կկարկամեմ.


Թե իրավամբ քննվեմ՝ կհամրանամ:


Արդ, իրար վրա բարդված իմ այսքան տարակույսները ամենաթշվառ և ողորմագին,


Որոնք ի ներքուստ խոցում են սիրտս անբույժ ցավերով, նետերով անտես,


Եվ բևեռվելով անարտաքսելի՝ նրանք հոգուս հետ հանապազամուխ ու հարամնաց,


Եվ շարավներով լցնելով հոգիս, հարվածելով միշտ՝


Սատակիչ մահվանս վտանգն են սաստիկ նախագուշակում


Իր ներսը մխված երկաթը պատող կույտը թարախի,


Տագնապը ծածուկ ու մեջս պահված վերքերն անդարման


Իմ շնչառության միջոցին սաստիկ ցավ են պատճառում:


Ուստի և նրանց նեղություններից չարաչար ճնշված,


Թախծալից հոգուս ձայնով բարձրագոչ և աղերսախառն իմ արցունքներով


Ինձ համար նաև աղոթող բոլոր նահատակների հետ այն երկրաստեղծ,


Եվ հեծությամբ ողբակից նրանց արտասվանվեր իմ այս ողբերով,


Ըղձակաթ աղերսն իմ՝ Բարեգործիդ ամենահնար՝


Երկրիցս դեպի երկինքը, ահա՛, առաքում եմ քեզ:


Շնորհիր, ո՜վ Տեր, հանգիստ ու խաղաղ կյանք ողորմելի վաստակյալիս,


Ինձ, որ ընդունա՜յն եկրագործեցի.


Ո՜վ համայնդ դու ամեն ինչի մեջ, քեզ փա՜ռք հավիտյան: