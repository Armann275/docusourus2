Տե՜ր, ողորմությամբ նայիր բազմավտանգ ախտերի դառնավիշտ իմ պատկերին,


Որ քո հանդեպ եմ տածում ահա՛:


Կարեկից եղիր ինձ բժշկապես և ոչ թե որպես քննիչ-դատավոր:


Արդարև մեծ է տագնապն այս ցավատանջ տարակուսանքի և վարանման,


Երբ մեղքով է տարված մարմինն ամբողջովին,


Իսկ հոգին չի մեկուսացած չար գործերից,


Երբ զգայարանքները կապկապված են մոլորությունների սովորությամբ,


Եվ զանգվածը շաղախված է մահացու կրքերով.


Երբ սրտի զգայությունը խայթերո՜վ է խոցոտված,


Եվ բարիքների ակնկալությունն իսպառ վերացած.


Երբ բանականությամբ հանդերձ՝ անասունների շարքն է դասված,


Եվ գոյության հետ զազրելի գարշություններ են շարամանված.


Երբ արտաքնապես թեև առողջ, սակայն ներքնապես է վիրավորված


Եվ հիշելով իր մեղքերը սաստիկ՝ հուսահատության է միշտ մատնված.


Երբ որ նախապես գործած մեղքերի տագնապումներով է տարակուսված,


Եվ աղոթքի հստակությունն իսպառ պղտորված.


Երբ խղճմտանքը խռովանքներով է հույժ տոչորված


Եվ ձեռքը մաճին՝ հետևի գործերն հետազոտելով է միտքն զբաղված82Ղուկ. Թ. 62.


Երբ դեմքով դեպի առաջ է դիմում, ոտքերով՝ դեպի հետև ընկրկած


Եվ գիտենալով հանդերձ ճշմարիտ գոյությունները, անգոներից է շարունակ խաբված


Եվ մտքի մղած մարտերի մեջ միշտ փոքրություններից է հաղթահարված,


Եվ սրտի սաստիկ հառաչանքներից հագագի դուռն է համակ հրդեհված.


Երբ ամենուրեք՝ խոնավությունն է քիմքի տոչորված


Եվ ամեն կողմից անարև մեգով է շրջապատված.


Երբ ակնկալության ընդարձակությունն է իսպառ ամփոփված,


Եվ անտանելի տառապանքներն են զգայարանների վրա դրոշմված.


Երբ որ կորստյան եղկելիությունն է մտաբերված,


Եվ հատուցումի դատավճիռն է մտքի դիվանում արձանագրված.


Երբ բարերարի աչքն է զայրալից երևույթ առած,


Եվ լույսը խնդությամբ հողազանգվածիս դեմ է զայրագնած.


Երբ որ Աստուծո ահավորությունն փոքրիկ էությանս հետ է ընդհարված


Եվ իր խոսքերի որոտումով միշտ՝ բանավոր մոխրիս դեմ է բարկացած,


Երբ արդարության իր քարերով նա մահվան արժանուս է միշտ քարկոծած,


Երբ որ ինձ տրված տաղանդը այստեղ անառակության մեջ եմ կորցրած,


Եվ իմ պատվական ստացվածքն իբրև անարգ անարժեք՝ հողի տակ է թաղված.


Երբ ողջ արգասիքն իմ աշխատանքի՝ ծուլության մութով է ծածկված


Եվ չի երևում ճրագի լույսի պես հեռու տարված,


Երբ իրավազուրկ պատասխանարանն է լեզվիս կարկամած,


Եվ իմ անհամբույր բարբառող շուրթերս իրոք արժանի կերպով պապանձված.


Երբ հուզյալ միտքս ամեն ուղղությամբ ցրիվ է եկած


Եվ օգտակարին հասու լինելու անկարող դարձած,


Եվ լավն ու բարին ընտրելու կշռի մեջ հիմարացած.


Երբ ճանապարհը չարի արգելքով է խափանված,


Եվ վառարանն է յուղի՝ հնոցի մոխիրով լցված.


Երբ կենաց մատյանից իմ անվան գիրն է ջնջված,


Եվ երանության փոխարեն այնտեղ կշտամբանք գրված: