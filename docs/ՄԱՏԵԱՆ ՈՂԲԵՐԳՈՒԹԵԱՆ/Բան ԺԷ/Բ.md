Արդ, բորոտությամբ մարմնի սաստկապես վարակվածի հետ54Մատթ. Ը. 3


Ե՛ս էլ վշտահար հոգովըս ահա՛ պաղատում եմ քեզ.


«Տե՛ր, եթե ուզես՝ կարող ես ինձ մաքրել»:


Մշտագիշեր խարխափումներով տանջվող կույրերի հետ


Հառաչում եմ ձայնով մեծակական.


Ոչ թե անվանում եմ քեզ Դավթի որդի,


Այլ աստվածային էության իբրև ծնունդ եմ դավանում քեզ.


Ոչ միայն կոչում եմ Ռաբբի,


Որ պատվանուն է իսկությունը գիտենալ կարծող վարդապետների,


Այլև հավատում եմ քեզ, որպես Տիրոջ երկնի և երկրի:


Ոչ միայն մոտից ձեռքդ երկարելով, ո՜վ դու բարեգութ


Աստված մերձավոր,


Այլև վստահ եմ, թե մեծ միջոցով նույնիսկ ինձանից հեռու լինելով՝


Խոսքդ կարող է բուժել թշվառիս:


Կամեցողությանդ և ողորմությանդ միջև անջրպետ չեմ դնում երբեք,


Որ երկմտություն է նշանակում տարակուսելի,


Այլ համոզված եմ, թե կկամենաս որպես բարեգութ Եվ կկարենաս որպես Արարիչ.


Ասա՛ խոսքովդ, և ես կբուժվեմ:


Հարյուրապետի հավատքին և ես կլինեմ լծորդ.


Ոչ միայն մոտիկ տարածությունից, խորանից խորան՝


Զորավոր ես դու տալու հարություն և բժշկություն,


Այլև երկնքում բազմելով նույնիսկ,


Ստորև, երկրի վրա բովանդակ դու սքանչելի հրաշքներ ես գործում,


Որոնց փոխարեն հատուցանելու ես ոչինչ չունեմ: