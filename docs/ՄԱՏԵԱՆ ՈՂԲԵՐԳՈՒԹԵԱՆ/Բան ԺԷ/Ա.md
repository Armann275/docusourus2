Աղաչում եմ քեզ՝ վտանգված, վշտոտ ու տխրաթախիծ տառապանքներով լի հոգիների խնամակալիդ,


Մի՛ ավելացնիր ցավն իմ հեծության և մի՛ խոցիր ինձ՝ վիրավորվածիս,


Մի՛ դատապարտիր պատժվածիս և մի՛ տանջիր չարչարվածիս,


Մի՛ գանակոծիր հարվածյալիս, մի՛ գլորիր ընկածիս,


Մի՛ կործանիր սայթաքյալիս, մի՛ հեռացնիր հեռացվածիս,


Մի՛ ամաչեցնի պատկառյալիս, մի՛ տարագրիր հալածվածիս,


Մի՛ կշտամբիր խրտնածիս, մի՛ խորտակիր ջախջախվածիս,


Մի՛ խռովիր վրդովյալիս, մի՛ ալեկոծիր փոթորկվածիս,


Մի՛ սասանիր դղրդվածիս, մի՛ շփոթիր մրրկյալիս,


Մի՛ կեղեքիր գիշատվածիս, մի՛ ջախջախիր փշրվածիս,


Մի՛ հոշոտիր մորմոքյալիս, մի՛ կուրացնի խավարածիս,


Մի՛ զարհուրեցնիր ապշահարիս, մի՛ խորովիր խարշատվածիս,


Մի՛ մահացնիր հիվանդիս, մի՛ ծանրաբեռնիր տկարիս,


Մի՛ ավելացնիր անուր՝ կարկամած թիկունքիս,


Մի՛ բարդիր ողբեր դառն հեծեծանքիս,


Մի՛ ուժգնորեն վարվիր հողիս հետ,


Մի՛ սաստկապես՝ մոխրիս հետ,


Մի՛ անաչառորեն՝ ստեղծվածիս հետ,


ի՛ ահարկությամբ՝ փոշուս հետ,


Մի՛ խստությամբ ընդհարվիր մեծդ փոքրիս հետ,


Լույսդ՝ ստվերիս հետ,


Բնությամբ բարիդ՝ ի բնե չարիս հետ,


Ողկույզդ օրհնության՝ անիծյալ պտղիս հետ,


Քաղցրությունդ ճշմարիտ՝ համակ դառնությանս հետ,


Փառավորյալդ անփոփոխ՝ իսպառ անարգիս հետ,


Կենաց նշխարդ՝ կավեղեն զանգվածիս հետ,


Տերերի Տերդ՝ երկրային տիղմիս հետ,


Աննվազ լիությունդ՝ չքավոր ստրուկիս հետ,


Անկապուտ ճոխությունդ՝ անպատսպար տառապյալիս հետ,


Անկարոտ բարությունդ՝ ամենաթշվառ աղքատիս հետ:


Քանզի ո՞վ է նա, որ առավոտյան լույսին հասնելով՝


Կտարակուսի, թե խավարի մեջ կարող է ընկնել.


Կամ մոտ լինելով կյանքին՝ մահանալ,


Կամ ազատության՝ և բռնության ենթարկվել,


Կամ շնորհին՝ և դատապարտվել,


Կամ փրկության՝ և մատնվել,


Կամ նորոգման՝ և քայքայվել,


Կամ օրհնության՝ և տարագրվել,


Կամ բժշկության՝ և վիրավորվել,


Կամ լիության՝ և նվազել,


Կամ առատ հացի՝ և քաղցել,


Կամ հոսող գետերի՝ և պապակել,


Կամ մայրական գթության՝ և նրանից նենգվել,


Կամ աստվածային խնամող աջիդ՝ և տառապել: