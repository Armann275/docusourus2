Եվ արդ, քանզի զղջման նախընթաց գլուխներում


Հուսահատության խոսքերով լքվեցի սաստիկ,


Եվ տարակուսանքի հեծանով մահու չափ ձաղկեցի ինքս ինձ,


Ուստի և այստեղ վերադառնալով հույսին վերստին՝


Համարձակվեմ պիտի գո՜ւթ շարժել ես,


Սուրբ Երրորդությանը մեղավորիս օգնության կանչելով:


Գիտեմ, որ եթե օրհնաբանեմ ես և դավանեմ


Արարածներին բոլոր կյանք տվող Աստծուն,


Եվ ընտանի ձայնով կանչեմ անունն ահավոր շնորհապարգև Բարերարի,


Նա կենդանություն պիտի տա, անշուշտ ինձ՝մեղավորիս,


Ըստ մարգարեի կանխասացության,


Թե՝ «Ով որ կանչի Տիրոջ անունը, նա պիտի ապրի»:


Իսկ ես ոչ միայն կանչում եմ նրան,


Այլ հավատում եմ նրա մեծությանն ամենից առաջ.


Ոչ թե գալիս եմ խնդրելու նրա պարգևները ես,


Այլ նույնիսկ իրեն, որ կենդանությունն է


ճշմարտապես, Շնչառությունն իսկ, առանց որի չի՛ք շարժում և ընթացք:


Ո՛չ այնքան հույսի հանգույցով, որքան սիրո կապով եմ ես կապվում նրան.


Ու ոչ թե տուրքի, այլ այն տվողի կարոտով եմ ես վառվում շարունակ:


Ոչ թե փառքն է ինձ համար անձկալի, Այլ փառավորյալն է համբուրելի,


Ոչ թե ապրելու կյանքի փափագով,


Այլ կենարարի հիշատակով եմ տոչորվում ես միշտ:


Ոչ թե վայելքի տարփանքով եմ ես հեծում ողբաձայն,


Այլ այն կազմողի տենչանքովն եմ խոր հառաչում սրտանց:


Չեմ փնտրում հանգիստ, այլ աղաչում եմ երեսը տեսնել Հանգստարարի:


Ոչ թե հարսանքատան խնջույքի, այլ փեսայի անձկությամբ եմ մաշվում,


Որի զորության շնորհիվ՝ վստահ ակնկալությամբ,


Հավատում եմ ես աներկմիտ հույսով,


Որ վերոգրյալ մեղքերի բեռներն ունենալով հանդերձ՝


Ապաստանելով ամենակարողի ձեռքին,


Ոչ միայն պիտի հասնեմ քավության, այլև պիտի տեսնեմ իրեն,


Ընդունելու գութն ու ողորմությունը և ժառանգելու երկինքը նրա,


Թեև հո՜ւյժ մերժելի եմ: