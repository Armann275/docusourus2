Եվ արդ, այսքան հուսահատությունների և ահարկու սրտաբեկության,


Ահաբեկիչ սաստկությամբ աստվածային բարկության ենթարկվելուց հետո,


Թախծալից ոգով, իսպառ տագնապած՝


Քեզ եմ աղաչում, սուրբ Աստվածածին,


Հրեշտակ մարդկանց մեջ, մարմնատեսիլ քերովբե, Երկնավոր արքայուհի.


Անխառն, ինչպես օդ, մաքուր, ինչպես լույս,


Անշաղախ՝ նման բարձր արուսյակի պատկերին պայծառ,


Գերազանց, քան սրբությունների բնակարան անկոխելի,


Խոստացված դու վայր երանավետ,


Եդեմ շնչավոր, Անմահ կենաց ծառ՝ բոցեղեն սրով պարունակված268aԾննդ. Գ.24,


Բարձրյալ Հորից զորացած և հովանավորված,


Հանգստությամբ Հոգու պատրաստված և մաքրագործված,


Բնակությամբ Որդու հարդարված և տաղավարված269Ղուկ. Ա. 35,


Հոր համար միածին և քեզ՝ անդրանիկ,


Որդիդ՝ ծնունդով և Տերդ՝ արարչությամբ,


Անաղտ մաքրությանդ հետ և՛ անբիծ բարի,


Անարատ սրբությանդ հետ և՛ բարեխոս խնամակալ,


Ընդունի՛ր աղոթքն այս աղերսալից քեզ դավանողիս,


Եվ այն ընծայիր Աստծուն իբրև պաղատանքը քո,


Խառնելով նրան՝ մեծիդ մատուցված իմ պաղատալից ներբողն առաջին.


Հյուսիր, միացրու դառն հեծությունն իմ մեղավորի


Քո երանելի և նվիրական խնդրվածքի հետ,


Կյանքի տունկդ դու օրհնված պտղի, Որպեսզի քեզնից միշտ բարերարված


Եվ ապավինած մաքուր մայրությանդ ու լուսավորված՝


Ապրեմ ես Քրիստոս Որդուդ միածին և Տիրոջդ համար: