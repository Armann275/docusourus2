Եթե ինձ գտնես, տիրամա՜յր, Թե ինձ ողորմես, սրբուհի՛,


Թե կորուսյալիս շահես, անարա՛տ:


Եթե խրտնածիս խնամարկես, երջանի՛կ,


Եթե ամոթահարիս առաջ տանես, բարեշնո՛րհ,


Եթե միջնորդես հուսահատվածիս համար, մի՜շտ սուրբ կույս,


Եթե մերժվածիս ընտանեցնես, Աստծո՛ւց մեծարված,


Եթե ցույց տաս ինձ գթությունդ, լուծի՛չդ


անեծքների, Եթե տատանյալիս ամրապնդես, հանգի՛ստ,


Եթե հուզումներս ու խռովքներս հանդարտեցնես, խաղաղարա՛ր,


Եթե մոլորյալիս մի ճար գտնես, գովյա՜լ,


Եթե ինձ համար մտնես ասպարեզ, մահվա՛ն նահանջիչ,


Եթե դառնությունս անուշացնես, քացրությո՜ւն,


Եթե բաժանման արգելքը քանդես, հաշտությո՛ւն,


Եթե անմաքրությունս վերացնես, եղծմա՛ն ընդոտնիչ,


Եթե փրկես ինձ՝ մահվան մատնվածիս, կենդանի՜ լույս,


Եթե իմ լացի ձայնը կտրես, բերկրությո՛ւն,


Եթե խորտակվածիս կազդուրես, կյանքի՛ դարման,


Եթե կործանվածիս մի ակնարկ գցես, հոգելի՛ց,


Եթե ողորմությամբ ինձ պատահես, նվիրակա՛ն կտակ,


Օրհնյալդ միայն երջանկալեզու անբիծ շուրթերից,


Ահա կաթիլ մի կուսությանդ կաթից


Մեջս անձրևելով՝ կյանք է տալիս ինձ,


Ո՜վ դու մայր բարձրյալ Տիրոջդ-Հիսուսի,


Երկնի և համայն երկրի արարչի, որին ծնեցիր դու անճառորեն,


Բովանդակ մարմնով և ամբողջովին իր աստվածությամբ,


Որ փառավորված է Հոր և Սուրբ Հոգու հետ


Էությամբ համակ և անքննությամբ մեր բնության հետ միացած,


Ամենայն է նա և ամեն ինչում, Երրորդությունից մեկը,


Նրան փա՜ռք հավիտյանս հավիտենից. ամեն: