Արդ, այս մատյանում պատկերված ծածուկ խորհուրդների բարձրաձայն խոստովանությունը


Մեծ Աստծուդ ամենալուր ականջներին ընծայեցի ես,


Եվ ահա՛ նրանով սպառազինված՝ մտա ասպարեզ:


Բայց ոչ թե նրա համար, որ կարոտ լինելով ձայնիս՝ նրանով մեծանաս,–


Զի երբ տակավին չէիր ստեղծել դու ամենայն ինչ,


Երկինքը անմահ փառաբաններով


Եվ երկիրը՝ հողաստեղծ բանականներով,


Դու փառավորված էիր արդեն քո լրության մեջ,–


Այլ, որպեսզի ինձ՝ մերժվածիս նույնպես, անճա՛ռ քաղցրություն,


Արժանի անես քեզ ճաշակելու՝ խոսքիս հաղորդությամբ:


Սակայն ի՞նչ պետք է, որ կյանքի կանոն - արքունի հրամանիդ համաձայն ասեմ՝ Ադոնա՝ Տեր,


Եվ հրամայված պատվերդ չկատարեմ, Ես, որ իմ ձեռքով իսկ ջնջեցի ինձ,–

Պատգամիդ նվիրված ոսկեղեն տախտակս խոսուն,


Աստվածային մատներովդ գրված, և որը խորտակելն է իրավացի120Ելից ԼԲ. 19.


Եվ ես այժմ նրա նմանությունն երկրորդ՝ տխրատեսիլ մուրով եմ պատկերում:


Բայց, քանզի բազում խանդաղատանքով պաղատեցի քեզ,–


Որոնք չեն գրված թեև այս գլխի տողերի շարքում,–


Լսիր, բարեգութ, այս խոսքերի հետ նաև բոլորը:


Թող աղերսագին այս աղոթքներս էլ հոդվեն նրանց հետ,


Թերևս մաքուրների և քո կամքը կատարողների կողմից


Յուղով շաղախված և մեջը խորիսխ բաղարջի նման


Հացն այս նվիրված՝ դրվի քո փառքի սեղանի վրա: