Մեկը երեք անձնավորությունից՝


Երջանկափառ համազոր ահավորությունից,


Այն վերևներից խոնարհվեց ներքև,


Որ ի սկզբանե անբաժան էր ներքևիններից,


Մնալով անբաժան փառքի աթոռից


Եվ անկարոտ իր ծնողի տեսության,


Պարզաբար մտավ կույսի արգանդը,


Այնտեղից ելավ՝ մարմին առնելով անբաժանելի,


Լիակատար մարդ և անպակաս աստվածություն:


Միակ Որդին միակ Հոր


Եվ միածին անդրանիկը Աստվածամայր տիրածին կույսի:


Իրական երկրածին մարդ եղավ՝ լինելով Արարիչ,


Բայց նման չէր նա երկրածիններին,


Այլ նոր ու չքնաղ Թագավորներին հրաշափառ,


Չտեսնվեց նա դարերում Եվ չպատահեց ժամանակներում,


Ըստ սաղմոսողի եղավ անդրանիկ111Սաղմ. ՁԸ. 28


Թագավորների ամբողջ աշխարհի:


Մարմնում մեր բնությամբ կերպ առավ անապակ խառնմամբ,


Հոգու և մարմնի հարաբերությամբ,


Ոսկու և հրի, Կամ ավելի պարզ՝


Լույսը օդի հետ, Անփոփոխ և անանջատ:


Նա եկավ կամավ խաչին մեռնելու,


Հանց անարատ գառ զոհվելու գնաց112Եսայի ԾԳ 7,


Եվ մի զորավար ինքնիշխանությամբ


Փրկագործեց իր արարածներին:


Երբ կենդանի էր՝ չարչարվեց իրոք


Եվ գերեզմանվեց՝ աստվածությունից անբաժանելի:


Եռօրյա թաղմամբ


Այն դժոխական սանդարամետում վհատ բանտվածներին


Քարոզեց նորոգում և լույս:


Եվ ավարտելով փրկագործ ամբողջ


Խորհուրդը իր մարդեղության՝


Վերակենցաղեց նա աստվածաբար:


Հողմերի թևով քերովբեների վրա բարձրացավ113Սաղմ. ԺԷ. 11:


Ծածկվեց ամպով անքննելի114Գործք Ա. 9:


Ծածկվեց երկնից վեր բարձրանալով


Ճոխությամբ բազմեց սկզբնաժառանգ Հոր աթոռին հավասար,


Որից բնավ չբաժանվեց,


Ձեռքբերովին չկորցնելով, Չնվազեցնելով սեփականը:


Որով և գալու է դատաստանին հատուցման


Արդար իրավանց չափով կշռելու գաղտնիքը,


Որին սպասում ենք,


Որին՝ աղոթում, Հավատալով՝


Ամեն ինչում, ամեն ինչով


Ամենակալ տերությանն իր,


Որ իսկապես մեկն է միայն այն միակից Եվ միակի փառակցությամբ


Հավիտյանս երկրպագված: