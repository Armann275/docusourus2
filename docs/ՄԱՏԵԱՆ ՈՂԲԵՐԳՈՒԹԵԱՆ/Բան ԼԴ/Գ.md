Խոստովանում, դավանում ենք,


Պաշտում ենք ու երկրպագում


Ամենասուրբ Երրորդության


Միասնությունը զուգափառ.


Անճառելի աստվածություն,


Մշտաբարի և նույնագոյ համապատիվ,


Մտքի սլացքին անհասանելի


Վեր՝ ամեն մի օրինակից և բարձր՝ նմանությունից,


Որ գերազանց է անպարագիր բացարձակությամբ,


Առաջ՝ քան հիմքը հավիտենության,


Դեռ չստեղծված, չտարրացած էակներից,


Անթարգմանելի օրհնաբանությամբ


Ամենահարուստ մեծությամբ հավետ պսակված,


Ժամանակները սահմանող,


Ժամանակի մեջ կերպ առածների Հորինող-պատճառ,


Տեսանելիներն ու անտեսները ստեղծող


Ո՛չ անվամբ է չափվում,


Ո՛չ հորջորջմամբ է նշանակելի,


Ո՛չ որակով նմանված Եվ ոչ կշռած քանակով:


Չի ձևանում օրինակով,


Չի ճանաչվում որպիսությամբ,


Տարածված չէ թերությամբ,


Ամփոփված չէ լրությամբ,


Երբևէ չէ գրավված Եվ կամ մի տեղ ամփոփված: