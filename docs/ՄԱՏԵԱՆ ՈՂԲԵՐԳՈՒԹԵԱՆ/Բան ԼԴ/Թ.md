Բայց դու, բարերար, համակ մարդասեր,


Քրիստոսդ մի՝ միակ Աստուծո, հզոր և ամենակալ,


Որ գերազանցում ես քաղցր ու խնամածու քո գթությամբ


Ոչ միայն ինձ գոյակից մարդկանց առհասարակ,


Որոնք ենթակա են խռովումների և բազմապիսի հակառակությանց՝


Այլև անարատ հրեշտակներին,


Եվ սրանցից էլ նույնիսկ ավելի՝ սրբասուններիդ անբիծ, անբասիր,


Որոնցից մեկն էր նաև Եղիան, որի խստության նշանները


Երեք ձևով երևան եկան Քորեբ լեռան վրա՝


Շարժով ահագին, կրակով կիզիչ, և ուժգին հողմով:


Իսկ քո հեզությունը երկայնամիտ հայտնվեց մեղմիկ օդի քաղցրությամբ, հանդարտաբարո.


Զի ողորմություն ես կամենում դու միայն ու միայն, ինչպես գրված է:


Թեև մարդկային սերնդից ոմանք գեղեցիկ վարքով


Առաքինաբար այլ նմանություն առան երկնային,


Սակայն երկրածին են նրանք նույնպես՝ մարդկանցից ընտրված:


Իսկ դու չես կարող չարանալ, զի բարի ես իսկությամբ,


Համորեն օրհնյալդ, համա՜կ փրկություն, Լիովին հանգիստ և անդորրություն ընդհանրական, Դեղ առողջարար՝ ախտավորների համար համորեն,


Կենդանի ջրի աղբյո՛ւր դու վճիտ, ըստ Երեմիայի:


Դարձի՛ր դեպի ինձ և ողորմիր, անկարո՜տ Աստված,


Դու, որ այնքա՜ն ծարավի ես ու պապակ իմ փրկությանը,


Որ մինչև անգամ երկնային անմահ և օրհնաբանող զվարթուններին պաշտոն հանձնեցիր


Հանուն մարդկության փրկության կարգված


Քահանաներ և քավչապետներ հավիտենական ի դիմաց մեր երկնավորների,


Թշվառ լքյալիս հաշտության համար պաղատելու քեզ մշտնջենապես,–


«Ողորմիր Երուսաղեմին». որը լուսավոր մի խորհուրդ ունի,


Թե այս երկրավոր Երուսաղեմի սույն օրինակով խնդրում են նրանք


Քո մեծ հայտնությամբ ողորմել վերին Երուսաղեմին,


Եվ քեզ կցորդված մարդկանցով՝ ընկած հրեշտակների դատարկը լցնել: