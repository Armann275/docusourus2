Երրորդության մեջ նախորդ հիշվողը Մեծ չէ մյուսից,


Նվաստ չի լինում իր նմանակցից հետո հիշվելով,


Կամ մեկին ակնարկելիս դեմքի շփոթում չի լինում


Եվ երեքի տրոհմամբ առանձին դեմք չի դառնում:


Եվ չէր մեծարվի Հայրն ամեն ինչով՝


Իր մեջ չունենար Բանի զորություն,


Եվ կամ չունենար թե Հոգին իր հետ՝


Անշունչ, անկենդան մեկը կլիներ Եվ կնվազեր ամեն հորդորից:


Բանը եթե չճանաչվի Հոր անվամբ՝ Մի որբ կլինի, [կլինի] լքյալ


Սերած ինչ-որ մի մահկանացուից:


Նույնպես և Հոգին Նշանակալից պատճառ թե չունի՝


Անշուք ինչ-որ բան կլինի միայն,


Թափառիկ իբրև անդասելի շունչ:


Բայց եթե մեկը փորձի բաժանել Հորը իր Որդուց,


Հակաճառելով, թե նախ նա չկար,


Կամ բամբասանքով մի անբանական


Պատվել ցանկանա վեհ մեծությունը,


Եվ կամ բխողին նսեմ համարի Իբրև էապես ոչ հոգևորի՝


Այդպես այլ, օտար մի բան է մուծվում


Կամ այլայլական ինչ-որ շփոթում Սուրբ Երրորդության անարատ պատվին,


Այդպիսիներին հավատո բանի պարսաքարերով


Հերքում ենք, դուրս ենք վտարում


Իբրև գազանի կամ դժնի դևի,


Նզովում նրանց, նրանց դեմ փակում [Սուրբ] եկեղեցու գավիթը, որ և


Դուռըն է կյանքի:


Ուստի փառք տալով Երրորդությանը՝


Որպես մեկ և նույն տերություն,


Ամբողջական ու հավասարազոր,


Զուգաձայն սրբասացությամբ, համարժեք հարթությամբ,


Օրհնյալ, փառաբանյալ երկնքում ու երկրում,


Անդրանիկների խմբից և երկրածին բանականներից


Հավիտյանս հավիտենից: Ամեն: