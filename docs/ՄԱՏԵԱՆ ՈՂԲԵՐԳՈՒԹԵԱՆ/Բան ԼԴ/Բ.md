Աղաչում եմ անփոփոխելի և ամենազոր տերությանը հզոր Հոգուդ,


Ուղարկիր ցողը քո քաղցրության և բարեգործի՛ր,


Դրոշմելով հոգուս և զգայություններիս իշխող իմ մտքում


Ամենալից շնորհը քո բազմապարգև ողորմության:


Հերկի՛ր մարմնեղեն կարծրացած սրտիս բանական անդաստանը,


Որ կարող լինի պտղաբերելու սերմդ հոգևոր:


Խոստովանում ենք՝ քո ամենիմաստ էությամբ է, որ


Ծաղկում են մեր մեջ, աճում-ուռճանում պարգևներն ամեն:


Դո՛ւ ես ձեռնադրում առաքյալներին ու մարգարեներին ներշնչում,


Ուսուցանում ես վարդապետներին ու համրերին խոսեցնում,


Բացում խուլերի ականջները փակ:


Ազգակիցը քո, էակիցը Հոր անդրանիկ Որդին


Քո գործակցությամբ իրագործելով այս բոլորն ահա՛,


Քեզ Հոր իսկության հավասարակից Աստված հռչակեց:


Շնորհ արա՛ նաև ինձ՝ մեղավորիս, որ ես էլ խոսեմ համարձակությամբ


Կենդանարար խորհուրդն ավետյաց Ավետարանիդ,


Արագաթռիչ մտքի ընթացքով անցնելով անհուն ասպարեզներով


Քեզնից ներշնչված Կտակարանների:


Եվ երբ ձեռնարկեմ ես հանդիսավոր մեկնաբանության՝


Հասնի՜ թող որ քո գթությունը նախ, իր ժամանակին ներշնչելով ինձ՝


Քեզ արժանին, պիտանին և հաճելին՝ Քո աստվածության փառքի և գովեստի,


Ինչպես նաև կաթուղիկե Եկեղեցու կատարյալ շինության համար:


Երկարի՛ր ինձ վրա աջդ ամենամերձ


Եվ զորացրո՛ւ ինձ գթությանդ շնորհներով.


Փարատի՛ր իմ մտքից մոռացության մեգը մթին,


Ցրելով նրա հետ և՛ խավարը մեղքի, Որպեսզի մտքով և խոհերով այս երկրավոր


կյանքից ի վեր բարձրանամ: Լուսավորի՛ր դու վերստին իմ մեջ, ո՜վ գերահզոր,


Աստվածային հրաշալի ծագումն անստվեր,


Որպեսզի արժանի լինեմ ուսանելու և ուսուցանելու,


Որպես բարի օրինակ՝ աստվածասեր լսողներին: