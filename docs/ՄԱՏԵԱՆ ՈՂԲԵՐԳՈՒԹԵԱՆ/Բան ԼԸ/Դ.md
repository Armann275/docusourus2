Դարձյա՛լ և դարձյալ ողբ ինձ կրկնապես, թշվառ եղկելուս,


Քանզի անհնար բարկությամբ, ահա՛,


Գալիս է, հասնում հասակիս հասկին մանգաղը նրան հնձելու համար:


Դատավորն՝ ատյանի, և հզորը բեմի համար,


Սպառնացողը կորուստի մատնելու, բազուկը՝ դատաստան տեսնելու,


Պատժիչ գավազանն՝ հարվածելու, սպառազինումը՝ վրեժխնդրության,


Եվ հովիվն ընտրություն անելու համար:


Եվ քանզի վերջին օրը հատուցման դատի պիտի ինձ դատապարտյալիս


Քո այն խոսքը, որ դու ինձ ասացիր,


Կանխի՛ր այն, բարեգութ, նախընծա քո քաղցրությամբ,


Եվ ինձ որ վարանական երկյուղով հեծում եմ նվաղաձայն,


Զորացրո՛ւ վերջին տագնապման ժամիս քո օրհնյալ ձեռքով,


Առաջին օգնությամբ մխիթարելով, բժշկելով, քավելով, և կենդանի պահելով:


Եվ քեզ փա՜ռք ամեն ինչի մեջ, հավիտյանս հավիտենից. ամեն: