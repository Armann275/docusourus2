Բայց և ահավոր ձայնը հատուցման քո դատաստանի

Վրեժխնդրության ձորում ուժգնապես հնչելով ահա3Հովել Գ. 2-4,

Երկնում է իմ դեմ մարտի մաքառման գրգիռներ կրկին,

Այժմվանից և իսկ զգում եմ իմ մեջ Էությունս հուզող շարժումներ ներհակ

Ու խուռն ամբոխվող խռովություններ:

Եվ չար ու բարի խորհուրդներ զինված սուր ու սուսերով՝

Բախվում են ընդդեմ իրարու դարձյալ, Ինձ մահվան գերի դարձնելով համակ,

Ինչպես երբեմն, երբ դեռ չէր հասել քո շնորհը ինձ:

Առաքելական դասի մեջ Պողոսն՝ ընտրելագույնը,

Մովսեսի օրենքն այս շնորհի հետ համեմատելով,

Քրիստոսի բերած փրկությունն հաղթող է հայտարարում4Գործք ԺԳ. 38, Հռովմ. Ը. 2-3:

Զի եթե ճիշտ է, որ մոտ է Տիրոջ օրն, ինչպես Գիրքն է ասում,

Հրապարակի մեջ Հովսափաթի և կամ Կեդրոնի հովտում նեղանձուկ5Հովել Գ. 2, 14,–

Դատաստանի փոքր հանդիսատեղի և ժամադրավայր,

Որոնք երկրային երևույթներով պատկերացնում են հանդերձյալն ինձ պարզ,

Ապա և ինձ է մոտեցել հավետ թագավորությունն մարմնացյալ Աստուծո,

Որը ենթակա պիտի գտնի ինձ մեծապես ծանր հատուցումների,

Այն բազմապիսի մեղանչումների համար իմ բոլոր,

Որոնք հիրավի ամբաստանելով՝ դատեն ինձ պիտի ավելի սաստիկ,

Քան թե բարձրացող Նրա ձեռքն հուժկու,

Որ մի ժամանակ եդովմայեցի և փղշտացի և այլ բարբարոս ազգերի զարկեց:

Եվ, սակայն, նրանց չարչարանքները կարճատև եղան,

Մինչ իմ մեղքերի պատիժը ո՛չ վերջ ունի, ո՛չ սահման:

Վախ, գուբ, որոգայթ անճողոպրելի,-

Ըստ մարգարեի և առակողի6Եսայի ԻԴ, 17, Երեմ. ԽԸ. 43,-

Սաստիկ տագնապով դուռս ափ առած՝ Մշտնջենական ամոթն են իրենց գծագրում արդեն:

Եվ արդ, միայն դո՛ւ կարող ես գտնել հրաշագործ դեղեր,

Ի կյանք կոչելու հոգիներն ամեն՝ մատնված վարանման և տարակույսի,

Քավի՛չ բոլորի, անսահմանելի բարձրությանդ մեջ

Քո անճառ փառքով գովվա՜ծ հավիտյան: