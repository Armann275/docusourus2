Կյանքըս ինձ համար նման է սաստիկ ծփացող ծովի,


Ուր հոգիս, մարմնիս շինվածքով՝ իբրև նավակում,


Իրար վրա խուժող անթիվ, անհամար ալիքներից,


Տարուբերվում է միշտ այս աշխարհում:


Եսային ևս այս օրինակով պատկերացրեց


Երուսաղեմի հախուռն ու հանկարծադեպ քանդումը պարսիկ հրոսակներից,


Որ և սխալ չի լինի համեմատել իմ հոգևոր խորտակման հետ:


Մինչ ես չվում էի անհոգ, անտարակույս վստահությամբ,


Հազիվ թե մտքիցն իմ անցկացնելով դույզն-ինչ կասկածանք ինչ-որ արկածի


Փոքր այն միջոցին հանգստի միջև և աշխատության,


Իբրև թե արդեն նավահանգիստը հասած լինեի,-


Եվ ահա՛, ամառվան մեջ ձմեռն հանկարծահաս՝ հողմով իր բքաբեր


Երեքալյան ուժգին բախումով խաղաղությունը խռովեց հանկարծ:


Խորտակվեց նավը՝ վայրագ ալիքների բախումից.


Թիակների կազմվածքը քայքայվեց.


Պոկվեց իր տեղից կայմը վերամբարձ,


Թռչարանն առագաստի պատռվեց ծվեններով անկարկատելի.


Շինվածքի շքեղությունն անշքացավ, Ու խզվեցին բոլոր առասանները ձիգ.


Գլխակողմի բարձրադիր դիտարանը խոնարհվեց,


Կտրվեց պարանն ապավանդակի,


Խարսխի հենարանը քայքայվեց,


Ու բաժանվեցին իրար կցորդված գերաններն երկու.


Ուղղիչների սամիները գալարվեցին,


Ընկղմվեց լաստի հատակը իսկույն, հիմքն ու հաստարանն ամբողջ շինվածքի.


Ղեկի սարքն ամբողջ սուզվեց տեղնուտեղ,


Չվելու հարմարանքները պակասեցին,


Կոտրվեց իսկույն ողնափայտն ամուր.


Կապարանները զիստի ջարդուփշուր եղան,


Նավագոգն անպետքացավ,


Հետնակողմը նավի, եզերող շրթներով, խախտվեց ու դուրս թռավ.


Բազմոցներն ընկնելով՝ անհետացան.


Վայելչագեղ վանդակապատն իջավ հատակ.


Շուռ եկավ գահավորակն հանգստավետ.


Իրար կպած տախտակաշարքերն անջատվեցին իրարից,


Եվ նրանց ամրապնդող բևեռները ելան:


Ողբերի հիշատակարան դարձած արդյունքն ինձ նմանվեց:


Նավապետը դեմ-հանդիման նավի՝ դեգերում է, ողբում,


Ձեռքը ծնոտին դրած՝ արցունքի գե՜տ է հոսեցնում:


Նավից մնացած սակավաթիվ բեկորները ալեկոծ ծովի ծփանքի վրա


Բանականների նման խողխողված՝ հեծում են թախծոտ ու ողորմագին:


Եվ այսպես, ահա՛, սխալված չենք լինի, եթե ասենք,


Որ նավապետը բարի իր երկնավոր զորքով՝ այս աշխարհի ծովում


Իմանալի իմ գոյության խորտակված տապանն է աշխարում.


Քանզի արդարև բարեգութ Տերը լացեց


Իր թաղված ազգակցի վրա, որպես օրինակ՝ համայն մարդկության,


Լացեց նա նույնպես մոլորյալ Երուսաղեմի, ինչպես և մոլեգնած Հուդայի վրա,


Որոնցից երկուսը մնացին անհույս՝ նման քայքայված նավի.


Իսկ մեկը նրանցից արդեն անդունդի հատակը հասած՝


Հույսի առասանն իր ձեռքն ունենալով՝


Դեպի ապահով խաղաղությունը դուրս եկավ նորեն: