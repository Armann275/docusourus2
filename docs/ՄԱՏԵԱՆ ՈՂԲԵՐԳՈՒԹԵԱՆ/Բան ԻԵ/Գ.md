Կտեսնե՞մ արդյոք ես երբևիցե մարմնի տապանակն իմ բազմախորտակ՝ կրկին նորոգված.


Կտեսնե՞մ արդյոք ողբալի հոգուս նավը փշրված՝ կրկին ողջ-առողջ.


Մեծ տարածությամբ բաժանվածս ես կլինե՞մ արդյոք դարձյալ միացած.


Կտեսնե՞մ արդյոք հոգնաթախիծ վշտացյալիս սիրտը դարձյալ ուրախ.


Կարո՞ղ եմ հուսալ՝ հավետ խաթարված պատկերն իմ բնության հարդարված նորից.


Կտեսնե՞մ արդյոք թշվառացյալիս քանդված տաղավարը կրկին կանգուն.


Հուսա՞մ, թե պիտի տեսնեմ տարամերժ հոգիս ազատված,


Եվ լույսիդ շնորհից զրկվածիս կրկին վերակազդուրված.


Պիտի ցույց տա՞ս արդյոք ողորմաբար վայելքն ընտանի քո պայծառության.


Կտեսնե՞մ արդյոք երբևիցե ամենատխուր դեմքը հոգուս՝ ժպտուն.


Արդյոք կլսե՞մ գուժկան ձայնի տեղ ավետյաց համբավն ինձ առաքված.


Կտեսնե՞մ արդյոք իմ բյուրակործան փշրված անոթն վերանորոգված.


Պատուհաններն իմ մտքի աչքերի կտեսնե՞ն արդյոք պարտամուրհակն իմ մի օր պատռված.


Օրն իմ անձկության քավությանդ շնորհիվ՝ կծագի՞ արդյոք քո լույսը վրաս,


Արդյոք կմտնե՞մ լուսախորանի խնջույքը մի օր քո առաջնորդությամբ.


Անկյանք, ցամաքած ոսկորներս կրկին կկենդանանա՞ն,


Ըստ Եզեկիելի՝ ներգործուն շնչիս ետ գալով դարձյալ զորություն առած.


Կլինի՞ արդյոք, որ կրկին նայեմ քո սուրբ տաճարին,–


Ինչպես մարգարեն, որ աղաղակեց կետ ձկան պորտից,–


Ես, որ կանգնել եմ դեմդ ամոթահար՝ լույսիցդ մերժված.


Մթնածիս վրա խավարասնունդ կծագի՞ արդյոք պայծառ առավոտ.


Եվ մշտասառույց տագնապյալս ես կհասցնե՞մ արդյոք գարուն տեսնելու.


Կտեսնե՞մ արդյոք ճարակ ինձ համար հոգիները դալարեցնող ցողն անձրևային.


Կլինի՞, որ տեսնեմ գազանաբեկ մերժելի ոչխարս կրկին քո ամենագութ կամքի հո՜տը դարձած: