Եվ, սակայն, ինչպես որ Հոբն է ասում,


Չարի թակարդներն անելանելի պաշարել են ինձ,


Իսկ եթե քո բարերար կամքի ողորմության լույսն ինձ ցույց տրվի,


Քո գթության դուռը բացվի, Փառքիդ ճառագայթը ծավալվի,


Ձեռքիդ խնամքը հայտնվի, Կենացդ արեգակի օրը տարածվի,


Քո առավոտյան ըղձալի դեմքը պարզվի,


Քաղցրությանդ առատությունն աղբյուրի պես բխի,


Արարչի կողի վտակը հոսի,


Անապակ սիրույդ ծորումը թափվի,


Ավետյաց շնորհիդ ծագումն երևա,


Պարգևիդ ծառը ծաղկի,


Քո օրհնյալ մարմնի մասունքը բաշխվի,


Սակավ ակնկալությունն իրագործվի,


Ընդհատված ձայնը ողջույնիդ լսվի, Հեռացած խաղաղությունդ մոտենա:


Այնժամ հավիտյան այս պայմաններով երանելի,


Հաստատուն հույսով և հավատով զինված,


Ապավինելով Սուրբ Հոգուդ, որ պաշտվում է


Հորդ հետ և փառաբանվում քաղցրաձայն,


Քեզ հետ լույսի մեջ անմատչելի, քավությամբ


հանդերձ, Ինձ՝ մեղապարտիս կընծայվի և՛ կյանք, և՛ երանություն:


Եվ սրանք որպես անկորուստ ավանդ կպահվեն իմ մեջ,


Իբր առհավատչյա ճշմարիտ հիշատակի՝ ի ձիր անեղծության,


Երրյակ անձնավորությամբ հզոր, սուրբ ու միակ


Եվ անքննելի տերությանդ անճառելի, ահեղ


անունով, Դո՛ւ ես, որ իսկությամբ քո և էությամբ,


Եվ բարձրությամբ քո հարակա, քաղցրությամբ, ողորմությամբ


Եվ մարդասիրությամբ պսակված հավետ թագավորում ես:


Այո՛, բոլորի համար և ըստ ամենայնի, ամենայն բանում կարող ես, գթա՜ծ:


Եվ քեզ վայել է փա՜ռք երկրիս վրա,


Նաև հանդերձյալ մշտնջենական աշխարհում,


Մեծ օրն հայտնության, հավիտյանս. ամեն: