Իսկ ես անպետք եմ ամեն ինչի մեջ,


Եվ պարսավելի, որքան հնար է ասել խոսքերով,


Նիրհում եմ՝ մինչդեռ արթուն եմ,


Թմրում եմ՝ մինչդեռ զգաստ եմ երևում,


Բարեպաշտությանս մեջ գայթակղվում եմ,


Եվ վրիպում՝ մինչդեռ աղոթում եմ,


Ընթանալիս՝ հանկարծ կանգ եմ առնում,


Հազիվ արդարացած՝ մեղանչում եմ,


Ու դեռ նոր խաղաղված՝ վրդովվում դարձյալ,


Մինչդեռ արշավում եմ առաջ՝ դեպի ետ եմ հակամիտում,


Ու քայլելիս՝ կրունկիս վրա դառնում եմ ետ,


Լույսի հետ՝ մի մաս խավար եմ կցում,


Օշինդր եմ խառնում քաղցր համի հետ,


Բարիքների կուղի հետ և՛ չարիքներ եմ հյուսում,


Հազիվ կանգնած՝ կրկին գլորվում եմ,


Ծաղկում եմ ու չեմ տալիս պտուղ,


Ասում եմ ու չեմ գործադրում,


Խոստանում եմ ու չեմ կատարում,


Ուխտում եմ ու չեմ վճարում,


Կարկառում եմ ձեռքս ու ետ քաշում դարձյալ,


Ցույց եմ տալիս ու չեմ ընծայում,


Մոտեցնում եմ ու չեմ մատուցում:


Վերքս հազիվ դեռ դարմանած՝ վիրավորվում եմ նորից,


Հաշտեցնում եմ ու վերստին խռովում,


Դատի եմ դիմում հանիրավի՝ և իրավամբ դատապարտվում,


Գրվում եմ և իսկույն ջնջվում,


Նավում եմ ու շեղվում գծից,


Սկսում եմ ու չեմ հասնում հանգստի:


Հաստատվում եմ և սասանվում դարձյալ,


Լցվում եմ ու կրկին թափվում,


Շարակարգվում այստեղ՝ և այնտեղ վար հոսում,


Բարդվում եմ ու տեղնուտեղ վառվում:


Հիմնարկում եմ ու չեմ հանում գլուխ,


Վաստակում եմ սակավ և վատնում եմ բյուր,


Դյուզն-ինչ գանձում եմ ու սպառում անհաշիվ,


Խրատում եմ ուրիշներին, և ինքս անփորձ եմ,


Սովորում եմ միշտ, և ճշմարիտ գիտության չեմ հասնում երբեք:


Մարած չարիքները արծարծում եմ նույնչափ,


Քաջալերվում եմ փոքր-ինչ և առավելապես


հուսալքվում, Լարվում եմ և իսկույն թուլանում,


Կարկատում եմ այս՝ և այն պատառոտում,


Եղինջը հանում եմ և տնկում եմ տատասկ:


Հազիվ վեր բարձրացած՝ ցած եմ իջնում դարձյալ,


Մտնում եմ բույնն իբրև աղավնի ու դուրս գալիս այնտեղից իբրև ագռավ,


Գալիս եմ սակավ-ինչ սպիտակ և գնում եմ բոլորովին սև,


Ասում եմ, որ քոնն եմ ես, և սպանողին եմ նվիրում ինձ,


Հազիվ եմ ելնում քո դեմ-հանդիման և ահա՛ թիկունք եմ դարձնում քեզ:


Մաքրվում եմ, և սակայն դարձյալ մրոտվում,


Լվացվում եմ և աղտոտվում իսկույն,


Դավթի կերպարանքն առած, և Սավուղի գործերն եմ կատարում:


Շուրթերովս շիտակ եմ խոսում և սրտովս ստում,


Աջ ձեռքովս տնտեսում եմ և ձախովս՝ ցրում:


Ցորեն ցանելու հետ սերմանում եմ և՛ որոմ,


Իմաստության բարձունքից ի վայր իջնելով, դառնում եմ ես այն, ինչ էի առաջ,


Հրեշտակ եմ դառնում երեսանց և խորհուրդների մեջ դիվանում,


Ոտքերովս մնում եմ հաստատ և մտքովս տատանվում եմ,


Սուտ ձևեր եմ առնում և իրոք խոտորում եմ,


Արդարություն եմ կեղծում և ամբարշտանում եմ գործերով:


Հեզերի դասն եմ դասվում և դևերի հետ կաքավում եմ,


Գովաբանվում եմ մարդկանցից, և տեսանողիցդ պարսավվում:


Հողածիններից երանվում եմ, և լույսի որդիներից ավաղվում,


Հաճոյանում եմ հետին ռամկին և աչքից ելնում մեծ թագավորիդ:


Դատավորի ատյանը թողած՝ խառնակրոններին եմ աղերսում:


Վեհերից վռնդվելով՝ խաժամուժների մեջ եմ սպրդում:


Արտաքուստ մարմնովս պճնվում եմ, և հոգովս՝ ճայի գույնով եմ ճանաչվում.


Մոտենում եմ դաշն հաստատելու, և ուխտակորույս դուրս եմ վտարվում:


Այսօր մաքուր հոգեկիր՝ և վաղը մոլի խելագար.


Տերունի պատվերը թողած՝ հետևում եմ օձի թելադրանքին.


Արիանում եմ հզորապես, և ընկրկում եմ վատթարաբար.


Վերցնում եմ օրվա ծանրությունը, և վարձքի ժամին մնում անմասն197Մատթ. Ի. 12.


Խոսում եմ հեռվից ճոռոմ, և պատասխանելու պահին պապանձվում եմ.


Արևածագին հարուստ եմ երևում, և արևամուտին դատարկ դեգերում եմ:


Ծերերի աթոռին բազմած՝ խելահեղնեի հետ եմ ընկերակցում.


Ննջում եմ կասկածներով՝ և արհավրալից զարթնում զարհուրած:


Անդաստանները կամքիս հերկում եմ վատթարապես


Չարիքների մեջ փութաջան եմ ես՝ մշտապես անառակ որդիս,


Տարագրյալս անդարձ և մոլորյալս անզղջում,


Տրտումս անմխիթար, ինքնագրավ գերիս


Մահվան և ապականության ծառաս,


Անողոքելի տանջվածս, մատնվածս անփրկելի,


Անպատվաստելի կոտրվածս անարծարծելի


հանգածս, Անկազդուրելի խորտակվածս, անվերականգնելի կործանվածս:


Եվ եթե պետք է ավելի սաստիկ նախատել այստեղ հոգիս անօրեն,


Գրում եմ ահա՛, գրում անխնա գեհենի խռիվներ պատրաստելով ինձնից,


Ես երկնայինի՝ նոր Ադամի նախանձոտ ծնունդը հանդիսացա,


Ինչպես Կայենը առաջնին՝ հնին և հողեղենին:


Ուստի նաև ե՛ս այստեղ հոգուս մեջ կրում եմ նշանը ամբաստանության,


Ոչ թե շնչառությունս, այլ կշտամբանքը իմ այս խոսքերի: