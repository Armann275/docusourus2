Բայց դու, ո՛վ հզոր և օրհնաբանված անմահ թագավոր,


Բարի, երկնավոր, մարդասեր Քրիստոս,


Կենդանի Աստուծո միածին Որդի,


Բարձրյալ անքնին, քավիչ ահավոր և անճառելի,


Սաստի՛ր ձեռքովդ խռովահույզ հոգուս ծփանքները.


Դադարեցրու վրդովված սրտիս մոլեգին հուզման ծավալումները,


Զսպիր ամրապինդ սանձահարումով վայրագությունը իմ ցնդած մտքի:


Թող խաղաղվի մեծիդ հրամանով սասանող բուքը ամենավարան,


Ջնջիր, խափանիր գաղտնի, ուրվային և ամոթալի և բազմագլխյան


Անդամներս ողջ այդ երկրակենցաղ հեներին բոլոր,


Համարիր աղոթք մշտամատույց՝ ողորմաղերս տողերն այս նորընծա,


Որ ողբերգական թախծագին ձայնով կան այս մատյանում:


Հանիր ինձ մահվան խոր անդունդներից,


Որպեսզի փրկված՝ մարգարեի208Հովնանի հետ վերապրեմ և ես գեղեցիկ կյանքով:


Ընդունիր խոսքերն իմ այս անձնադատ խոստովանության, որպես անուշ հոտ,


Շնորհիր սփոփանք դառն վշտերին ուժգին հեծությամբ հուսահատվածիս:


Եվ քեզ՝ քո Հոր և քո Սուրբ Հոգով՝


Փա՜ռք, պատիվ և իշխանություն հավիտյանս. ամեն: