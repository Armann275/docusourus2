Երջանիկ և փառավորյալ են սրբերի դասերը,


Որոնցից ոմանք դուզն-ինչ գայթեցին թեև, բայց ավելի հաճախ հաստատվեցին.


Սասանեցին փոքր-ինչ, բայց վառված՝ հոգու շողերով պայծառ՝


Մաքրությամբ դարձյալ լուսավորվեցին:


Մեկը ցույց է տալիս նրանց խառնվածքի տկարությունն հասարակաստեղծ,


Իսկ մյուսը՝ բնության օրենքին հաղթող վարքն առաքինի, հրեշտակային:


Ուստի և նրանք օրհնված են Քրիստոսի Հոր ամենիշխան և աստվածային բերանով,


Եվ ընտրյալներ են հռչակված, խնկված ու բարեբանված,


Պաշտված են իբրև անդամներ Քրիստոսի,


Եվ իբրև Սուրբ Հոգու օթևաններ են պատրաստված.


Չունեն իրենց մեջ խավարի նշմարներ կամ հետքեր անգամ,


Այլ անկեղծություն են ամբողջովին և լուսավոր արդարություն՝


Եվ որքան հնարավոր է Աստուծո մարդուն Աստծուն նմանեցնել,


Պարզերես են նրանք և վարքով, բարձր ու անխոնարհելի,


Նրանց կյանքն զգաստ է և անըստգյուտ,


Աստվածպաշտությունն ամուր, անհեղլի,


Ընթացքն արիական և անկասելի,


Ճշմարտությունը միատարր և անցնդելի,


Դիմագրավությունը զորեղ և անհաղթելի,


Տեսողությունը պայծառ և անապշելի


Իմաստասիրությունը երկնային և անկոխելի,


Պատկերը մաքուր և անաղարտելի:


Նրանց անուններն հիշատակել և աղոթքը հայցել՝


Աստված ինքն էր, որ մեզ սովորեցրեց: