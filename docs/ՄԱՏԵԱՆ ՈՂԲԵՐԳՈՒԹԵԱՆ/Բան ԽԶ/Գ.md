Կա և հոգևոր մի այլ օրինակ,–


Սիրո հոդերով շաղկապված ի մի սուրբ եկեղեցու միությունն է այդ,


Որի խորհուրդը դարձյալ քեզանով է մեկնաբանվում.


Այնպես որ առանց բոլոր մասերի իրար հետ ամուր սերտ կապակցության՝


Մեծը փոքրի հետ համաձայնված մի ընդհանուր լծի ներքո


Քրիստոսի անվամբ հալածանքների շենքի կատարելությունը վնասված կլինի:


Ինչպես որ մարմնին պատվաստված աննշան անդամներից մեկն եթե կտրվի և կամ պակասի՝


Կրճատված կլինի մարմնի կազմվածքը, որ զգայական սենյակն է մարդու,


Որով և ահա՜, պատկերն ընտանի կենթարկվի անարգ մի փոփոխության:


Ուրեմն այսպիսով, ինչպես և բազում այլ անզուգական հրաշակերտությամբ ստեղծված՝


Աստուծո հարազատ պատկերն ես դու, հոգի՛դ իմ գերի, իսպառ կշտամբված:


Թեև առաջին նմանությունիցդ կողոպտվեցիր,


Կենաց դրախտում մեղանչելով պատվիրանի դեմ,


Բայց ավազանի լուսազարդ շնորհով, Հոգու փչումն ընդունելով,


Նախկին նույն պատկերն ստացար դարձյալ:


Եվ այժմ ինչո՞ւ կորցրիր դու այդ փառքը երկնավոր,


Ինչպես կորցրեց նախաստեղծն երբեմն վիճակն երկնավոր՝ Ադեն դրախտում:


Ինչո՞ւ ինքդ քո ձեռքով փակեցիր երկինքը քեզ համար,


Եվ վերելքի դուռը կողպեցիր քո առաջ.


Ինչո՞ւ խառնեցիր մաքուր ջրի հետ աղտն


արցունքներիդ.


Ինչո՞ւ լվացված ձորձը՝ գարշելի գործերով զազրելի դարձրիր,


Ինչո՞ւ մեղքերի պատմուճանդ հանած՝ նորից հագար այն անառակ վարքով.


Ինչո՞ւ ժանտերի ճամփով գնալով ոտքերիդ մաքրությունն աղտեղեցիր.


Ինչո՞ւ կրկնեցիր իրավադատին ուխտազանցությունն հին պատվիրանի.


Ինչո՞ւ զրկվեցիր շնորհաց պտղից, ինչպես Ադամը՝ կենաց ծառից.


Ինչո՞ւ նենգեցիր ինքդ կամովին հավերժությունը անստվեր հույսի.


Ինչո՞ւ թույլ տվիր, որ անհամարձակ՝ ծածկվի դեմքդ սաստիկ ամոթից.


Ինչո՞ւ զինվեցիր դու ինքդ քո դեմ հակառակվելով, ո՜վ ընդունարան խելագարության.


Ինչո՞ւ որս եղար մահվան ծուղակին, թողած արահետը վստահելի.


Ինչո՞ւ պատրանքների կարթով բռնվեցիր, կենդանարարի մարմնին հաղորդակի՛ցդ դու:


Բայց դու վերստին հուսալով նրան՝ պաղատի՛ր առ նա,


Որ ապավեն է, քավիչ, նորոգիչ, փրկիչ, կեցուցիչ և կենդանարար,


Ողորմած, խնամող, մարդասեր և անոխակալ,


Բազմագութ, օրհնյալ հավիտյանս. ամեն: