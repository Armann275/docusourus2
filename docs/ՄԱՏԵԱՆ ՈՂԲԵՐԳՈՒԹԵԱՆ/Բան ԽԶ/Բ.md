Ահա՛ մարմինդ կրող երկու միակցորդ ու խորհրդակից ոտքերիդ վրա


Հրեշտակի ձևով ես կառուցվել դու,


Որպեսզի երկու վերև բարձրացած քո բազուկներով վերասլացիկ,


Իբրև թռչելու համար թև առած՝ դիտես հայրենի աշխարհը բարձրից:


Ո՜վ հիմար, ինչո՞ւ ինքդ քո կամքով կորացար գետնին,


Եվ միշտ աշխարհի չնչին ու ճղճիմ հոգսերով տարված:


Անապատական ցիռերի կարգը դասեցիր դու քեզ:


Մարմնիդ աշտանակի վրա իբրև ճրագ բազմականթեղյան՝


Գլխիդ կլորությունը հաստատվեց,


Որպեսզի այդպիսով, չհեռանալով օրինակելի լույսի շնորհից,


Տեսնես Աստծուն և անանցանելիքն իմաստասիրես:


Բանականության պատվով կրկնապես ճոխացար,


Որպեսզի վերուստ քեզ տրված բոլոր բարեմասնությանց


Հաղթանակը դու պատմես անարգել, անկաշկանդ լեզվով:


Մատնելով հարմարապես ճյուղավորված ճարտար քո ձեռքերով


Գործելուդ համար և կառուցելու՝ աստված կոչվեցիր՝132Այս բառի հարաբերական իմաստով՝ հորինող, ստեղծող:


Համացեղությամբ իբրև գործակից ամենապարգև աջին Աստուծո:


Երեք հարյուր վաթսուն հոդերով դու շաղկապվեցիր,


Միացնելով նրանց քո մեջ պատշաճող թիվը հինգ զգայարանքների133Իր ժամանակի անդամազննական հասկացողության համաձայն՝ մարդու մարմնի ոսկորների և կազմության զանազան մասերի քանակը՝ 360. այդ թվի վրա ավելացնելով հինգ զգայարանները՝ համապատասխանում է տարվա օրերի թվին:,


Որպեսզի արտաքին առերևույթ նյութեղեն շինվածքդ


Չմնա մտքիդ տեսության կողմից անքննադատելի.


Զի ոմանք դրանցից ստվար են և զորավոր,


Եվ ուրիշներ՝ փոքր են ու պիտանի,


Կան, որ կարծրակերտ են և՝ զգայուն,


Եվ դարձյալ, որ գողտրիկ են ու պատվականագույն,


Ինչպես նաև կան, որ կարևոր են և ամոթալի:


Իսկ բացատրություններն այդ բոլորի քո մեջ են


նկարված, Իբր անջնջելի արձանի վրա, ա՜նձն իմ եղկելի.


Որի միտքն այն է, թե ժամանակի մասն ամենափոքր ու տարին կազմող բոլոր օրերի կարգն հաջորդական


Սահմանված՝ մարմնի մասերի թվով


Անսխալ կերպով անայլայլելի՝ պահված են այնտեղ: