Աստվա՜ծ հավիտենական, բարերար և ամենակալ,


Ստեղծող լույսի և հորինող գիշերի,


Դու կյանք՝ մահվան մեջ և լույս՝ խավարում,


Հույս՝ սպասողների և համբերություն տարակուսյալների.


Որ ամենարվեստ քո իմաստությամբ ստվերը մահվան փոխում ես այգի,


Աննվազ ծագում և անմայրամուտ արեգակ,


Զի գիշերվա մութն անզոր է իսպառ քողարկել


փառքը քո տերունական,


Որին ծնրադրում են արարածներն ու երկրպագում՝


Երկնավորներն ու երկրավորներն և սանդարամետականները բոլոր:


Դու լսում ես հեծեծանքները կապյալների, ունկնդրում խոնարհների աղոթքին


Եվ ընդունում ես նրանց խնդրանքները,


Աստված իմ և թագավոր իմ, կյանք իմ և ապավեն իմ,


Հույս իմ և վստահություն իմ,


Տե՜ր Հիսուս Քրիստոս, Աստված բոլորի,


Սրբերի սրտում հանգչող սո՛ւրբդ դու,


Մխիթարություն վշտերի և քավարան մեղավորների,


Որ գիտես ամեն ինչ՝ նրանց լինելուց առաջ:


Ուղարկի՛ր պաշտպան զորությունն աջիդ


Եվ գիշերային երկյուղից ու չար դևից ինձ փրկիր,


Որպեսզի հիշատակը սոսկալի և սուրբ քո անվան


Միշտ համբուրելով հոգուս շուրթերով՝


Ըղձական շնչով ապրեմ պահպանված բոլոր նրանց հետ,


Որոնք անդադար ի բոլոր սրտե քեզ են կանչում, Տե՜ր: