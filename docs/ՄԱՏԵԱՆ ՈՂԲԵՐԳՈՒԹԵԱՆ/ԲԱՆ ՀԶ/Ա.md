Աստվա՜ծ ողորմած, բազմագութ, հզոր,


Ահավոր, մարդասեր, օրհնյալ, կենդանի, անճառ,


Չկա ոչ մի բան քեզ համար բնավ անձեռնարկելի,


Նույնիսկ եթե նա մեր մտքի համար լինի անհնար:


Դժնի փշի տեղ դու քաղցր պտուղ կարող ես տալ,


Սկզբնահա՜յրդ այս նոր ու զարմանալի կենաց կանոնի.


Քանզի բարիք անել ատելիին և աղոթել հալածչի համար,


Փրկություն հայցել խոցողին և սպանողին ներումն խնդրել՝


Դո՛ւ էիր, որ ընծայեցիր մեզ պտուղն այս հրաշալի,


Որի քաղցրությունն է անճառելի և անօրինակ,


Քո բարեբանված կամքին հաճելի


Եվ ճաշակելի գովյալ շուրթերիդ:


Հոգի՛դ մեր երեսի և զորությունդ մեր գեղեցկության,


Դու Տե՜ր Քրիստոս, օրհնյալ ի բարձունս:


Բայց ամենավրեպ երկրածին մարդիկ


Քո բարեմատույց ձեռքերին անգամ չարությամբ հատուցեցին:


Իսկ դու լինելով լույս ու լուսատու,


Չես լսում անեծք ու չես ախորժում չարից.


Չես ուզում կորուստ, չես ցանկանում մահ,


Չես հուզվում խռովությունից,


Չես ենթարկվում ցասման,


Չես հարկադրվում բարկությունից, Չես մթագնում սիրուց,


Չես այլայլվում գթությունից,


Չես փոփոխվում բարությունից,


Ո՛չ թիկունքդ ես շուռ տալիս և ո՛չ էլ երես ես դարձնում,


Այլ լո՜ւյս ես համակ և փրկություն ամբողջովին: