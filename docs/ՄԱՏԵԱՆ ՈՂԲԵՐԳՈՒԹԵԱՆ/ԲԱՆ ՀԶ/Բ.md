Եթե ուզենաս քավել՝ կարող ես.


Եթե բժշկել՝ զորավոր ես.


Եթե կենդանացնել՝ ձեռնհաս ես.


Եթե շնորհել՝ առատաձեռն ես.


Եթե առողջացնել՝ հնարավոր ես.


Եթե պարգևել՝ ամենալեցուն ես.


Եթե արդարացնել՝ ամենարվեստ ես.


Եթե մխիթարել՝ ամենիշխան ես.


Եթե նորոգել՝ ամենակալ ես.


Եթե հրաշագործել՝ գերահզոր ես.


Եթե վերստեղծել՝ Արարիչ ես.


Եթե կրկին գոյացնել՝ Աստված ես.


Եթե հոգալ կամենաս մեզ՝ ամենատեր ես.


Եթե մեղքերից կորզել՝ գթասիրտ ես.


Եթե անարժանիս ընձեռել՝ օրհնյալ ես.


Եթե որսացողից ազատել՝ փրկիչ ես.


Եթե շնորհներդ մեր մեջ զեղել՝ հարուստ ես.


Եթե նախքան մեր խնդրելը ձեռք կարկառել՝ անկարոտ ես.


Եթե նեղվածիս լայն տեղ դուրս բերել՝ անդորրիչ ես.


Եթե հետ մնացածիս կոչել՝ խնամակալ ես.


Եթե սասանյալիս հաստատել՝ վեմ ես.


Եթե ծարավյալիս հագեցնել՝ աղբյուր ես.


Եթե ծածուկներն երևան հանել՝ լույս ես.


Եթե օգտակարին ինձ ծանոթացնել՝ բարի ես.


Եթե արատներն անտեսել՝ երկայնամիտ ես.


Եթե փոքրիս հետ դատի չմտնել՝ բարձրյալ ես.


Եթե ծառայիս ձեռք տալ՝ ստեղծող ես.


Եթե աջովդ պաշտպանել՝ հոգածու ես.


Եթե վհատածիս դարման մատուցել՝ կերակրող ես.


Եթե անգետիս մտքին հագուրդ տալ՝ վարդապետ ես.


Եթե քեզ դիմողիս ընդունել՝ ապավեն ես.