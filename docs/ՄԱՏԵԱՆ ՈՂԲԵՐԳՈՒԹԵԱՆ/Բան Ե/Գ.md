Բարիքներն այս բոլոր և ներողամիտ համբերությունդ


Ընդունել եմ ես քեզանից, ո՜վ բարերար, օրհնյալ և միշտ երկայնամիտ,


Եվ սակայն հանցապարտս ես փոխարինեցի նրանք


Մարմնական և հոգեկան երկրաքարշ հուզումներով


Եվ մտածումներով՝ ախտախորհուրդ ու բազմածուփ:


Սրանք են ահա՛, Աստված իմ և Տեր,


Որ վճարեցի ես քո այնքա՜ն բարիքների փոխարեն.


Ես ինքս հատուցեցի այս չարիքները քեզ,


Ինչպես Մովսեսն իր հանդիմանական առակովն


է ասում, Իմաստությունը մոռացած՝ հիմարություն սիրողս,


Բոլոր այդ բարիքներդ ու երախտիքներդ ես իմ


ունայն վարքով չարաչար վատնեցի:


Բարձրյալիդ խնամքով գումարված լուսավոր շնորհներն այս անճառ


Ցնդեցրի ես խելագարության մրրկով:


Եվ թեպետ բազում անգամ հոգածու ձեռքերդ ինձ երկարելով


Ուզեցիր դու ինձ քաշել դեպի քեզ, բայց ես չցանկացա,


Նմանվելով մարգարեից ամբաստանված Իսրայելին:


Թեև խոստացա քեզ հաճոյանալ, բայց ուխտն իմ չպահեցի,


Այլ նույն չարիքը նյութեցի դարձյալ՝ նախկին կենցաղիս վերադառնալով:


Սրտիս անդաստանը հերկեցի փշեր աճեցնելու համար,


Որպեսզի որոմն արդյունավորվի:


Ինձ են վերաբերում աստվածարյալ սուրբ մարգարեների առածները բոլոր.


Զի դու ինձանից խաղող սպասեցիր, և ես փուշ ընձյուղեցի.


Ես օտար այգիս՝ դառն ու անախորժ պտուղներ տվի.


Փաթաթվեցի հողմին անհաստատ,


Որով մշտածուփ տատանումներով՝ այս կողմ ու այն կողմ եմ տարուբերվում.


Եվ ինչպես որ երանելի Հոբն է ասում՝ գնացի ճամփով անդառնալի,


Ավազի վրա կառուցեցի ես շենք հիմարության՝


Լայն արահետով խաբվեցի հասնել անձկալի


կյանքի, Ինքս փակեցի ելքն ուղևորիս


Եվ կորստյանս խորխորատը ես իմ կամքո՛վ բացի:


Խցկեցի պատուհանն ականջներիս, որ չլսեմ խոսքդ կենդանի,


Փակեցի նայվածքն հոգուս աչքերի, որ չտեսնեմ կյանքի սպեղանին:


Չընդոստնեցի մտքիս լքումից ու թմրությունից՝


Ի լուր պատգամիդ ահավոր փողին.


Չզգաստացա մեծ դատաստանի հրափորձ օրվա


գուժկան գոչյունից.


Չզարթնեցի նիրհից մահացու քնի, որ դեպի կորուստն է առաջնորդում:


Հանգիստ չտվի երբեք քո հոգուն ես իմ մարմնեղեն տաղավարի մեջ.


Բանական շնչիս հետ չխառնեցի մասը պարգևած քո շնորհների.


Ես ինքս իմ ձեռքով կանչեցի կորուստն, ըստ առակողի,


Մեռցնելու համար կենդանի հոգիս: