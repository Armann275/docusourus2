Խոսելու շնորհով զարդարեցիր ինձ և փայլեցրիր ներշնչումով22Ծննդ. Բ. 7,


Ճոխացրիր ինձ մտքով և իմաստությամբ աճեցրիր,


Հանճարով հզորացիր ինձ՝ մյուս շնչավորներից տարբերելով,


Իմանալի Հոգով շաղեցիր ու պճնեցիր անձնիշխանությամբ,


Ծնեցիր հայրաբար, սնեցիր դայակորեն, խնամեցիր որպես տեր,


Տնկեցիր ամբարիշտիս քո գավթի մեջ,


Ոռոգեցիր կենաց ջրով և ավազանի ցողով մաքրեցիր.


Ու կենսատու վտակով արմատացրիր,


Երկնային հացովդ ջամբեցիր


Եվ արբեցրիր արյամբդ աստվածային,


Անհպելի և անհաս բաների ընտանեցրիր,


Երկրային աչքիս համարձակություն տվեցիր


նայելու քեզ, Եվ փառքիդ լույսով պարածածկեցիր,


Անմաքուր ձեռքիս մատներն հողանյութ քեզ մոտեցրիր,


Մահկանացու մոխիրս անարգ՝ հարգեցիր իբրև լույսի ճաճանչ,


Քո Հորը հզոր, ահավոր, օրհնյալ՝


Մարդասիրաբար անարժան անձիս հայր անվանակնքեցիր:


Նանրությամբ լցված բերանն իմ չայրեցիր,


Երբ ինձ ժառանգակից անվանեցի քեզ.


Չկշտամբեցիր, երբ հանդգնեցի քեզ կցորդվելու:


Չստվերացրիր աչքիս տեսողությունը, երբ ես հայացքս հառել էի քեզ.


Մահապարտների հետ շղթայակապ չտարագրեցիր և ինձ,


Չխորտակեցիր դաստակը բազկիս, երբ անմաքրապես բարձրանում էր քեզ.


Չկոտրտեցիր մատներիս հոդերը, երբ քո կենաց Բանն էի շոշափում,


Մառախուղ չպատեց շուրջս, երբ, ո՜վ ահավոր, պատարագ էի ձոնում քեզ23Ինչպես որ պատահեց քահանաներին, երբ տապանակը տաճարի մեջ դնելուց հետո մի ամպ հանկարծ լցրեց Աստուծո տունը, խափանելով նրանց տեսողությունը:.


Չփշրեցիր շարքն ատամներիս, երբ ըմբոշխնում էի քեզ, անսահմանելի՜.


Բարկությամբ խոտորնակ չգնացիր ինձ, մինչ ես խոտորնակի հետևեցի քեզ,


Ինչպես վարվեցիր Իսրայելի տան հետ մոլորագնաց.


Չխայտառակեցիր հարսնարանիդ մեջ ինձ՝ պարերգությանդ անարժանիս,


Ոչ էլ զգեստն իմ գծուծ տեսնելով հանդիմանեցիր անօրենիս,


Կամ կապկապելով ձեռքերս ու ոտքերս՝ արտաքին խավարը հալածեցիր: