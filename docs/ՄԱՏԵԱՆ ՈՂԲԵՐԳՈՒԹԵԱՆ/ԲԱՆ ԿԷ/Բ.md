Իսկ ես լքեցի երախտիքն այսքան բարիքներ անող Աստուծո


Եվ չարին հետևեցի՝ նրա հետ մեկտեղ դժոխքի հատակն հայելու համար:


Ուստի անարժան եմ բարիքների ապերախտս անշնորհակալ և անընդունակ սիրո,


Մեղքի պարանով եմ ձգված՝ երիկամունքիցս խոցված խորապես.


Ճյուղակոտոր ծառ եմ արմավենու,


Քացախացած գինի, հեղեղված ցորեն,


Ջնջված մուրհակ, պատռված վճիռ, աղավաղված կնիք,


Ձև այլափոխված, վերարկու կիզված, կորած ըմպանակ,


Ընկղմված նավ, մանրված մարգարիտ, սուզված անգին քար,


Տունկ եմ գոսացած, նեցուկ խորտակված, փայտ իսպառ փտած,


Խամրած մանրագոր, փլատակված տուն, խարխլված խորան,


Բույս արմատախիլ, ձեթ՝ թափված աղբոտ հրապարակում,


Մոխրակույտերի վրա հոսած կաթ, Քաջերի գնդում մահապարտ եմ մի,


Զի անձն իմ ողբալի, Բաբելոնի առակի համաձայն՝ մարգարեներից ասված՝


Երուսաղեմի հետ և նրա նման հորդոր լսեց միշտ և չխրատվեց184Եսայի ԺԳ. 19:


Պատճառն ա՛յն է, որ այստեղ անգոսնված եմ, այնտեղ՝ խայտառակված,


Այստեղ պարսավված և այնտեղ կշտամբված,


Այստեղ ծաղրված և այնտեղ նախատված,


Այստեղ անարգված և այնտեղ հանդիմանված,


Այս կողմը ապշած և այն կողմը՝ լքված,


Այստեղ հեծություն, այնտեղ հառաչանք,


Այստեղ կասկածներ և այնտեղ վախճան,


Այստեղ վախ ու վիշտ և այնտեղ հատուցում,


Այստեղ արկածներ և այնտեղ դատաստան,


Ուր ո՛չ խոսելու իրավունք կա և ո՛չ պաղատելու,


Ո՛չ օրերը թիվ ունեն և ո՛չ ժամանակը վախճան,


Ո՛չ հույսի կամուրջ և ո՛չ ողորմության դուռ,


Ո՛չ աջ պաշտպանող և ո՛չ օգնող ձեռք:


Սակայն ապավեն ես դու, դու ինքդ փրկություն,


Դո՛ւ այցելություն, դու քավություն, դու երանություն,


Դո՛ւ ես բժշկում, դու ես ողորմում, միա՜յնդ հզոր,


Կենդանի անճառ,


Տեր Հիսուս Քրիստոս բարերար Աստված,


Օրհնյա՜լ, օրհնյա՜լ և դարձյալ օրհնյալ,


Հավետ բարձրացած քո Սուրբ Հոգու հետ


Մեծիդ իսկակից Հոր փառքի համար՝


Հավիտյանս հավիտենից. ամեն: