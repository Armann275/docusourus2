Եվ սակայն Քրիստոս Աստուծո իրավունքի խոսքը արդարացի է հույժ իմ նկատմամբ,


Քան սատանայի, որ սկզբնահայրն է չարիքների.


Քանզի հայտնվեց նա նրա համար, որպեսզի քանդի գործերը նրա,


Իսկ ինձ համար, որպեսզի իմ հնացած պատկերը նորոգի


Աստուծո կերպարանքով,


Առնելով մեր իսկ նմանությունը կատարելապես


Եվ միացնելով իր բնությանը խառնվածքը մեր:


Բազում շնորհներից ոչինչ չտվեց նա սատանային,


Այնինչ ինձ վրա հեղեց առատորեն.


Նրա համար երբեք չչարչարվեց,


Իսկ ինձ համար զոհվում է նա հանապազ.


Սատանան անհաղորդ է կյանքին,


Իսկ ես փրկություն եմ վայելում միշտ.


Նա հալածված է խաչով,


Իսկ ես զորացած եմ այդ նո՛ւյն նշանով.


Նա մերժված է լույսից,


Իսկ ես միացած եմ նրա փառքի հետ.


Նրան երկրի վրա անգամ հանգիստ չխոստացավ,


Իսկ ինձ երկինքը տվեց սեփականություն.


Կտրեց նրա հույսի առհավատչյան,


Եվ իմը հաստատեց առանց խզելու.


Նրան խոզերի երամակում արգելափակեց,


Եվ իմ մեջ ի՛նքը զորացավ.


Կարիճների հետ համեմատեց նրան,


Եվ ինձ ճառագայթ հայտարարեց.


Սողունների նմանեցրեց նրան,


Եվ ինձ իր անունով կնքեց: