Դու Տեր բարերար, բացարձակ բարի, լո՜ւյս խավարի մեջ,


Օրհնության դու գանձ, ողորմած, գթած, մարդասեր, կարող,


Զորեղ, անապատում, անքնին, անճառ,


Դու՝ հո՜ւյժ ձեռնհաս, ըստ սուրբ Հակոբի.


Հնարավորություն միշտ դյուրապատրաստ՝ ամեն անհնար բաների դեպքում,


Մեղքի խռիվներն սպառող կրա՛կ,


Կիզանուտ ճաճանչ դու ընդհանրական և մեծախորհուրդ թափանցողությամբ:


Հիշի՛ր ինձ, օրհնյալ, քո ողորմությամբ և ո՛չ ըստ իրավունքի,


Ներողությամբ քո և ո՛չ պատժելով,


Երկայնամտությամբ և ոչ թե հավաստի համոզվածությամբ:


Եթե կամենաս կշռել ծանրությունն իմ մեղքերի,


Արա՛ քաղցրությամբ քո մարդասերի և ո՛չ արդարությամբ.


Քանզի ըստ առաջին պայմանի՝ շա՜տ են թեթև նրանք,


Իսկ ըստ վերջինի՝ սաստիկ ծանրակիր: