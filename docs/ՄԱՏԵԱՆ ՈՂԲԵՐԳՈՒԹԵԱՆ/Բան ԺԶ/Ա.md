Եվ արդ, դո՛ւ միայն Աստված երկնավոր, բարձրյալ, բարեգործ.


Քոնն են զորությունն ու ներողությունը,


Քոնն են բշկությունն ու առատությունը,


Քոնն են պարգևներն ու շնորհները ձրի,


Քոնն են քավությունն ու պաշտպանությունը,


Քոնն են հնարքներն անիմանալի,


Քոնն են հրաշքներն անգտնելի,


Քոնն են չափերն անչափելի,


Դո՛ւ ես սկիզբն ու վերջը:


Սրտմտության խավարը երբեք չի ստվերում լույսը քո ողորմության,


Քանզի լինելով ինքդ մտքից վեր՝ զերծ ես դու նաև որևէ ախտից:


Պատկեր ես դու անպարագիր՝ անկշռելի որքանությամբ,


Ո՛վ անչափություն փառաց լայնության,


Անսահմանափակ ընդարձակություն հատու զորության,


Անամփոփելի առավելություն,


Անտկարանալի բարերարություն գթության:


Դու մահվան ստվերն, ըստ մարգարեի, այգաբացի ես փոխում51Ամովս Ե. 8,


Ինքնակամ իջար տարտարոսը դու՝ արգելվածների բանտն ստորերկրյա,


Ուր աղոթքների դուռն անգամ փակ էր ամուր կողպեքով52Այսինքն՝ ուր այլևս անզոր էր աղաչանքը:,


Խլելով նրանից այնտեղ վտարված հոգիների կողոպուտը ողջ, Հաղթական խոսքիդ հրամայող սրով


Սատակիչ մահվան կապը կտրեցիր Եվ փարատեցիր երկյուղը մեղքի:


Դարձի՛ր այժըմ ինձ, որ տագնապում եմ տղմոտ իմ գուբի զնդանում խորունկ,


Մեղքի շղթայով ամուր կապկապված


Եվ բանսարկուի նետի սլաքով խոցված կարեվեր: