Տե՜ր Աստված գթության, փրկության և ողորմության,


Քավության և նորոգության, բժշկության և առողջության,


Լուսավորության և կենդանության, հարության և անմահության,


Հիշի՛ր ինձ, երբ գաս քո արքայությամբ,


Ահավոր, հզոր, բարերար և ամենաստեղծ,


Կենդանի, գովյալ, ամենակատար


Եվ մերձ համորեն արարածների հեծություններին:


Ես էլ եմ ահա՛ պաղատում քեզ խաչակցիդ հետ,


Որը քեզ համար ո՛չ բռնված էր և ո՛չ էլ կապված,


Ո՛չ կախված և ո՛չ բևեռված,


Ո՛չ խոշտանգված էր մեծիդ անունով և ո՛չ անարգված,


Ո՛չ լլկված և ո՛չ արհամարհված,


Ո՛չ խորտակված և ո՛չ մահացած,


Այլ արքայությանը՝ արդարների համար պահված լույսին արժանի համարված:


Եվ դու հաստատուն ուխտի խոստումով «Ամեն»-ի երդմամբ,


Հայտնելով տրված բարիքների անփոփոխությունը,


Փառավորեցիր նրան և փրկության հույս ներշնչեցիր ինձ՝ իսպառ լքվածիս: