Արդ, ոչ թե մարդկանցից են գալիս կշտամբանքներս, ինչպես Հոբն է ասում,


Այլ ամենատես աչքերից վերին հրամայողիդ,


Որի երկյուղից խիղճս տագնապած՝ սոսկում եմ,


սարսում կասկածանքներով: Եվ սակայն դարձյալ սրտաբեկ՝


Ապաստանում եմ հույսիդ հաստատուն, կենդանի անեղծ.


Որպեսզի ողորմությամբ նայես դու ինձ,


Իբրև կորստյան պատժին արժանու,


Երբ ես երկնայնիդ բարերարությանը ներկայանում ձեռնունայն և ապշահար,


Երախտիքները անպատում փառքիդ բերեմ ես ինձ հետ ու քեզ հիշեցնեմ.


Քեզ, որ ո՛չ մոռացությամբ տարված ես նիրհում,


Ոչ էլ մինչև իսկ ակնթարթի չափ ընդմիջումներով՝ հեծեծանքներն ես անտեսում վշտի:


Վերցրո՛ւ ինձանից, աղաչում եմ քեզ, լուսավոր խաչովդ՝ խեղդը հանցանքիս,


Հոգատարությամբ տարակուսական տխրությունը իմ,


Փշանյութ պսակով՝ բողբոջն իմ մեղքերի,


Գանակոծությամբ՝ հարվածը մահիս,


Ապտակի հուշով՝ տանջանքն ամոթիս,


Թքի թշնամանքով՝ գարշությունս անգոսնելի, Լեղու ճաշակմամբ՝ դառնությունը հոգուս:


Քոնն են այս բոլոր բարությունները անբովանդակելի,


Միակ Աստուծո միածի՛ն Որդի,


Որոնց հետ և իմ չարությունները հիշատակելով,


Քո ամենօրհնյալ անունն եմ կանչում բարձրաղաղակ՝ հոգեղենների պաղատանքներով:


Մեղապարտությամբ ամոթահարիս զղջման խոստովանության նայիր


Եվ սատակելու արժանի որդուս ողորմիր՝ անմահ մահով մեռնելու.


Որպեսզի բազում մեղքերիս չափով


Կրկնապատկվելով առավելապես՝ քո ողորմությո՜ւնդ ավետարանի


Եվ հռչակվի վեհ ահավոր հնչմամբ երկնքի մեջ միշտ և երկրի վրա: Եվ քեզ՝


Հոր և Սուրբ Հոգու հետ՝ փա՜ռք հավիտյանս. ամեն: