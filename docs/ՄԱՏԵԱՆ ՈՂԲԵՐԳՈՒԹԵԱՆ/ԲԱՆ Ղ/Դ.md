Շնորհիվ օրհնյալ քո կենաց փայտի, որին պրկվեցիր,


Աստվա՜ծդ անբռնելի,


Բևեռներիդ հիշատակով, որոնցով մահվան գործիքի վրա գամվեցիր,


Արարի՛չդ երկնի և երկրի,


Արյամբդ տերունական, որով որսացիր հսկա վիշապին, կարթելով նրան,


Դառն լեղիով, որը խմելով՝ ի դուրս թափեցիր կորուսչի տված թույնը մահաբեր,


Քո սարսափելի չարչարանքների բաղձալի պատմությամբ,


Որով լրբությունն հակառակորդի լռեցնելով՝ ամաչեցրիր նրան,


Անմեկնելուդ ըստ ամենայնի անհասկանալի անունով,


Որից դողում են ու դատապարտվում՝ սոսկալով սաստիկ սարսափումով


Երևելի և աներևույթ էություններն ամեն,-

Շնորհիդ պարգևներն այս բոլոր խոստովանողիս համար


Պաշտպանություն, բժշկություն և քավությո՜ւն լինեն:


Իսկ մահաբեր ու դառնաթույն այն օձի համար,


Որի միջոցով տեղի ունեցավ չարությունը տիեզերադավ՝


Սատակման պատճառ թող լինեն նրանք.


Նույն ինքը դրանցով՝ կորուստի և անբուժելի հարվածի


Տանջանքներին մատնվի թող, կապվի և բռնվի:


Ստեղծողիդ ողորմությունն ինձ հետ թող լինի,


Եվ շունչն իմ ոգու միանա քեզ հետ անբաժանորեն ամրապինդ կերպով: