Զվարթ քաղցրությամբ նայիր ինձ վրա երկնքիցդ, Տե՜ր,


Ինձ, որ նեղված եմ ամենակործան վտանգների մեջ,


Եվ հանգստացրո՛ւ սիրտս դյուրապես՝ իր բազմատագնապ հեծություններից:


Վրաս հարձակվող սատակիչներին՝


Դիվական դժնյա հնարքներով սպառազինված թշնամիներ լինեն նրանք,


Թե տգեղագույն և քեզ ատելի այլանդակ մեղքեր,


Եվ կամ սպառիչ ու կորստաբեր ցավ ու ախտերի հետքեր մնացորդ,–


Մերժե՜ս, դուրս հանես, կտրես, խափանես, հալածես հեռու,


Վռնդես իսպառ և անդառնալի կերպով կորստյան մատնես վերստին.


Եվ կառուցես, կանգնես դու կյանքի որպես նպատակ ամուր մահարձան՝


Նշանը խաչիդ քեզ ապավինածիս, ո՜վ փրկություն.


Եվ ահավոր քո մեծության այս անպարտելի և անպատիր և անհերքելի հրաշքների շնորհիվ


Թող քանդվեն բոլոր սատանայական որոգայթները գաղտնածածուկ.


Մեքենայությունները մերկացվեն և չքվեն գայթակղությունք,


Թակարդ լարողները խայտառակվեն,


Թող երևան գան խայծերն ու ծուղակները նենգավորի,


Վերանան ցանցի ծածկույթները, որոմների ծիլերը վառվեն,


Եվ թո՛ղ նզովվեն չարաբանությունները բռնավորի,


Թող կտրվի լարը խաբեության ի մահ որսացողի,


Թող կորչեն բանսարկությունները պատրողի,


Թող պակասեն զենքերը զրպարտչի,


Թող ընկնեն սրերը մահաբերների ձեռքից,


Թող սուզվեն սարքերը սադրողի,


Թող արձակվեն պարանները տագնապեցնողի:


Թող այլայլվի կերպարանքը սուտ՝ կեղծավորի,


Թող սանձահարվեն խիստ հարձակումները խրոխտների,


Թող ցրվեն միաբանություններն ուտիչների,


Թող տրոհվեն տոհմերն ավազակների,


Թող քայքայվեն բույլերը բարբարոսների,


Թող քանդվեն ամրոցներն ապստամբների,


Թող արգելակվեն ամպրոպներն հանդուգնների,


Թող փարատվեն անձրևները փորձողի,


Թող հալվի և ցամաքի եղյամն աղանդավորի:


Թող խորտակվի եղջյուրը գոռոզի,


Թող մանրվեն ձողափայտերը կուռքերի դրոշների,


Թող փշրվեն ամբարհավաճություններն հպարտացողների,


Թող նահանջեն գրոհները ճակատողների,


Թող քանդվի՛ միաբանությունը


Բելիարի թե՛ անմարմին և թե՛ մարմնավոր զորքերի,


Մի արահետով եկողները թող յոթ ճամփաներով փախչեն շվարած283Բ. Օրինաց ԻԸ. 7.


Այն գուբը, որ ինձ համար փորեցին, իրե՛նք թող ընկնեն:


Թող ձանձրացողի ձմեռներն ամառվան փոխվեն,


Թող կտրվի կցորդիչ կապը մշտաջան ավազակի,


Շողոքորթի համբույրն իմ ճակատին թվա թող նողկալի,


Թող ընդհատվեն և հեռանան նետաձգությունները նեղչի,


Թող սասանման մեջ մնա խարդախի նավը մշտապես


Եվ խածանողի ատամները թող արմատից քաշվեն: