Բարեբանյալ Աստվա՛ծ, երկնավոր, միա՜կ Արարիչ,


Տեր ամենակալ, մեծություն ահեղ, գթություն օրհնաբանելի,


Ողորմություն խոստովանելի, բարերարություն երկրպագելի,


Խնամակալություն պաշտելի, մարդասիրություն տոնելի,


Պահպանություն խնկելի, բարձրյալ անքննելի,


Մերձավոր կամարար, ապավեն անկասկածելի,


Մխիթարիչ սրտերի, փարատիչ վշտերի, ապաքինիչ ցավերի,


Վստահության վախճան, վերացումն պարտքերի,


Փոխարկիչ կարիքների, կարգավորիչ կրքերի,


Հարմարիչ խոսքերի, սանձահարիչ լեզվի,


Պարփակումն շնչի, հաստատիչ հագագի,


Ամփոփիչ խորհուրդների, կրթարան կամքի,


Հանգստացնող հուզմունքների, հանդարտիչ մրրիկների,


Եվ խաղաղությո՜ւն դու ծփանքների,


Որ բռնում ես իմ՝ իշխանականիս թևերը ամեն ուղղությամբ թռչող


Եվ իմաստությամբ նվաճելով՝ դեպի քեզ դարձնում: