Երախտավո՛րդ միշտ գովաբանված,


Դու, որ անհպարտ և երկայնամիտ հեզությամբ համբեր՝


Անճառ հրաշքով տենչում ես հանգչել մաքուրների մեջ.


Թագավո՛ր բոլոր արարածների, ըստ ամենայնի ճանաչված, գթած,


Սկզբնահայր և նախաշավիղ՝ սիրո ընթացքի


Կյանքի՛ ճանապարհ, Որ քաղցրությա՜մբ ես առաջնորդում երկնային


լույսիդ դիմողիս. Պաշտպա՛ն վստահելի,


Որ չես թողնում ինձ՝ սայթաքողս երբեք ի վայր տապալվեմ.


Հույսի՛ կերպարանք,


Որ ճշմարտագույն գրավականով երևում ես պարզ քեզ խնդրողներին.


Ապահո՛վ ապավինություն,


Որ չես մատնում երբեք դատապարտության պատժին.


Ազատությո՛ւն շնորհաձիր,


Որ տալիս ես լիապես առանց փրկանքի ու փոխհատուցման.


Աննախա՛նձ առատաձեռնություն,


Որ ճոխացնում ես հողանյութս անարգ քո ամենասքանչ փառավորությամբ.


Պայծառությո՛ւն անստվեր,


Որ բարձր ու վսեմ ճառագայթներով պարածածկելով թշվառիս՝ դարձնում ես կրկին բարգավաճ.


Քավի՛չ մեղքերի ամենատեսակ,


Որ փրկությունից մերժվածիս նախկին պայծառությամբ նորոգելով՝ դարձնում ես վերստին վայելուչ.


Մեծակարո՛ղ դյուրահաս,


Որ բոլոր անբավ բարձրություններից առաջ ես անցնում.


Ապահո՛վ ճամփա՝ դեպի խոստացված վայելքներ տանող.


Անձկալի՛ երանություն,


Որի համար հաճելի է թողնել շունչս կենդանության, որպեսզի գտնեմ քեզ, մի՜շտ կենդանի.


Կամք անփոխելի, գովյա՜լ զորավոր՝ քավելու գերուս.


Կյանքի անսխալ դեղ-սպեղանի,


Որ իսպառ եղծված մեռելներին իսկ կյանքի ես կոչում սքանչելապես.


Աներկբայելի՛ դու ամենաստեղծ,


Որ հրով կիզվածին, հողմով հոսածին և գազանների ժանիքներով հոշոտվածին


Մի ակնթարթում միևնույն մարմնով անպակաս դարձյալ կկենդանացնես.


Անզուգակա՛ն համարձակություն,


Որի համար աստվածանվեր պարծանքով պարծենալն է իրավացի: