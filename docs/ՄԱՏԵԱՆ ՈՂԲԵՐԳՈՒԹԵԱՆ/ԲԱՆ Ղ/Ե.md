Եվ ով որ կարդա այս աղերսաձայն մաղթանքների աղոթքները խնդրողական,


Ծեր թե երեխա, կույս թե երիտասարդ և կամ աղախին,


Ամեն ոք, ով որ աստվածասիրաբար ի քեզ պաղատի,


Թող որ անխտիր, հավասարապես երանության մա՜սը ընդունեն քեզնից,


Եվ ազատվելով իրենց պարտքերից, արատներից զերծ՝


Վերահաստատվեն նոր մաքրության մեջ.


Իրենց հոգու մեջ անփոփոխ կերպով նկարելով քո պատկերը դարձյալ:


Ուստի, տիրապես՝ կարող, զորավոր, անպատում, անհաս, անիմանալի,


Տե՛ս ահա, լսիր հառաչանքներն իմ այս հեծեծագին և աղերսաձայն,


Որոնք բոլորի շուրթերից քեզ են ընծայաբերվում՝


Ի սեր բարերար երկնավոր քո Հոր և քո Սուրբ Հոգու


Կենդանատուիդ և փառակցին քո,


Աստվածածնի բարեխոսությամբ և աղաչանքով բոլոր սրբերի:


Քանզի բոլորին դո՛ւ ստեղծեցիր և ամենայն ինչ քեզանով եղավ,


Եվ ամեն ինչի դու ինքդ ես տիրում:


Եվ քեզ, որ մեկն ես անժամանակ Երրորդության իսկությունից,


Հավասարապես փառավորված ընդմիշտ, Փա՜ռք հավիտյանս հավիտենից.


ամեն: