Եվ ինչո՞ւ համար պիտի մեջ բերեմ և իմ տավիղով երգեմ անդադար,


Սաղմոսարանի խոսքերն այն բոլոր,


Որոնք իմ դեմ են միշտ և շարունակ, որպես նախատինք և որպես նզովք:


Ինչպե՞ս կարող եմ շուքը երջանկի հարմարեցնել ինձ դատապարտվածիս,


Այսպես ասելով նրա հետ մեկտեղ, թե՝ նենգամիտը ինձ չմոտեցավ:


Եվ ինչպե՞ս դարձյալ զարհուրեցուցիչ, հաջորդ տողերում կարգով թվարկված՝


Բարեմասնություններն այն բոլոր, որոնք հին օրենքի թագավորի, զինվորական մարգարեի


Եվ մարմնական հրամանատարի նկարագիր գծերն են,


Երկնայիններին անգամ ցանկալի՝ կրկնեմ և կյանքից չհուսահատվեմ,


Ես, որ նոր օրենքի ավետարանիչ և շնորհների աշակերտ լինելով հանդերձ


Այդ երկնահաճո արժանիքներից անմասն եմ իսպառ:


Ըստ իրավախոհ արդարի՝ ինչպե՞ս պիտի զինվեմ մեղավորների դեմ,


Պատրաստ լինելով առավոտյան վաղ արթնացածի164Սաղմ. ՃԱ. 8 պես


Սպանել նրանց, ըստ առակողի:


Ես, որ իմ մարմնի անդամներն անգամ գանահարելով չխրատեցի:


Ինչպե՞ս արդ մեծի արիությունը օրինակելով՝


Կարենամ ջնջել անօրեններին Տիրոջ քաղաքից,


Երբ իմ հոգու մեջ բուսած մեղքերն իսկ չմեռցրի ես:


Ինչպե՞ս սուտ խոսեմ նրա մոտ, որին ծածկվածները հայտնի են արդեն,


Ասելով՝ «Մոխիրն իբրև հաց կերա».


Ես, որ Երգողի աղբերակների հստակ արցունքին


Իմ հուզումներից պղտոր մի կաթիլ իսկ չմիացրի,


Ինչպե՞ս նրա հետ կարող եմ ասել՝


«Ըմպելիքս խառնեցի ես արտասուքներով Եվ անկողինս արցունքներով թրջեցի»:


Եվ ապա, որո՞նք վերագրեմ ես ինձ՝ մեղքերով մահացյալիս,


Երբ աստվածասերն ի բոլոր սրտե նախնյաց հանցանքներն


Իրենն է համարում, ասելով այսպես.–


«Մենք մեղանչեցինք մեր հայրերի հետ, անօրինացանք և հանցանք գործեցինք»,


Եվ այս սաղմոսի հետագա բոլոր տողերը, որոնք


Իրավամբ ինձ են հարմար ավելի, քան Իսրայելին:


Ինչո՞վ արժանի լինեմ դասվելու բարիների հետ,


Երբ չգտնվեց իմ մեջ այն դեղն իսկ, որ հարգվեց որպես մարդկային մի գյուտ,


Այսինքն գարշելով կերակուրներից՝ մահու չափ քաղցել,


Եվ երկարատև ճգնություններով՝ հոգով նվաղել,


Ըստ տարակրոն հրեաների և հեթանոսների երբեմնի սովորության:


Արդարությունն իմ ինչպե՞ս կարող է մնալ հավիտյան, որը ես երբեք ի գործ չդրի: