Բարեբանյալ է նաև հոգևոր այս միտքը,


Որով ամեն ինչ արհամարհելով,


Արարածների սկզբնապատճառին է ընտրում միայն ասելով՝


«Երանի՛ այն ժողովրդին, որի տերը իր Աստվածն է».


Եվ այս նման է Տիրոջ վարմունքին, որով նա փորձչին հանդիմանեց նրա անպատկառության համար:


Մեծ է նաև այն շնորհը երանությամբ լի համարձակությունն այն երկյուղած,


Թե՝ «Քո սուրբերը պիտի օրհնեն քեզ»:


Ըղձալի է նաև հոգևոր հաղորդության ընտանությունն այն մտերիմ,


Որով մարդ իր հույսը դնում է միայն Աստուծո վրա


Եվ նրա մեջ էլ մնում հաստատուն սաղմոսի խոսքերով քաջալերական,


Թե՝ «Տերը կատարում է իր երկյուղածների կամքը»,


Եվ ապա թե՝ «Տերը պահում է բոլոր նրանց, ովքեր սիրում են նրան,


Եվ ջնջում բոլոր մեղավորներին»:


Պատգամներ տխուր և ուրախական


Սաղմոսարանի վերջին գլուխների մեջ,


Որոնք ցույց են տալիս արդարների ու մեղավորների վերջին հատուցման օրինակները:


Իմաստով միմյանց հաղորդակից են և ա՛յն երգվածները,


Թե՝ «Տերն հեզերին իր մոտ կընդունի


Եվ մինչև գետին կխոնարհեցնի ամբարտավաններին»:–


Ուրեմն որքա՜ն եղկություններ կան իմ առաջ:


Իսկ եթե՝ «Տերը սիրում է իր սուրբ ժողովրդին


Եվ հեզերին բարձրացնում է փրկելով նրանց»,–


Հապա ես զուրկս արժանիքներից՝ ի՞նչ հույսով ամրանամ:


Իսկ եթե Աստված սրբերից է օրհնվում իսկապես,


Հապա ես օտարս մաքրությունից՝ որո՞նց կարգը դասվեմ:


Իսկ եթե սրանց մոտ դնեմ իբրև հանդիմանության հիշատակարան,


Կանխերգածներից այս տողը, թե՝


«Սիրեցեք Տիրոջը, ո՜վ նրա սուրբեր,


Զի ուղղություն է ուզում նա և կրկնակի կպատժի գոռոզներին»,–


Հապա ո՞ր գնդում պիտի լինեմ ես,


Գերիս գրավված՝ գաղտնի մեղքերի գյուտարար չարին:


Քանզի, ինչպես որ կտատանվեն տագնապով տերևները եղևնու դալար տունկերի


Ու շարժվելով ուժգին հողմերից՝ կթափվեն գետին,–


Այդպես էլ ջանաց ջարդել չար ոգին իմ վարք ու բարքի


Բարեբեր ճյուղերն՝ ի վեր բարձրացած,


Եվ որոնք անեղ մշակիդ ձեռքով էին հորինված,


Կրկի՛ն ու կրկին արմատացնելով հաստատի՛ր ամուր


Նո՛ր անապական պտղավորությամբ զարդարելով այն


Քո խնամատար կամքին հանձնված՝ կյանքի անդաստանում,


Ամենապարգև թագավոր Քրիստոս, օրհնյա՛լ հավիտյան. ամեն: