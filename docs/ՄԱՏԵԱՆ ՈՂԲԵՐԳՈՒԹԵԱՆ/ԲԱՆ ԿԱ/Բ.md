Բայց, որպեսզի երկարաբանությամբ չդառնամ տաղտկալի,


Պիտի աշխատեմ խոսքս համառոտել:


Ի՞նչ կարող ես ասել այն խոսքերի տեղ,


Որոնք նվագեց օրհներգ ու Դավթի ձայնն աստվածաշունչ, Թե՝


«Բոլոր սրտովս ես քեզ փնտրեցի»:


Ինչպե՞ս սրա հետ ասեմ ավելին,


Թե՝ «Ամեն տեսակ չար ճամփաներից ոտքս կտրեցի»:


Ինչպե՞ս սրա հետ ասեմ ավելին,


Թե՝ «Իմ սրտի մեջ պահեցի խոսքերդ, որպեսզի քո դեմ չմեղանչեմ»:


Ինչպե՞ս ունայնություններս որպես կատարելություններ ճառեմ մաքուրների հետ,


Թե՝ «Քո պատվերներից դաս առնելով, ատեցի բոլոր ճանապարհները չարագործների»:


Ինչպե՞ս ես հեզի ճշմարտությունը՝ իմ խաբեբայի մշտնջենական


Սուտ երդումների հետ համակարգեմ, ուխտելով հավատարմի հետ,


Թե՝ «Հաստատապես երդվեցի պահել դատաստանդ արդար»:


Ի՞նչպես կկնեմ ես այն պատգամը, թե՝


«Փրկությունը հեռու է մեղավորներից»:


Որը իմ վերջին վճռի մահագույժ հրեշտակն է:


Ինչպե՞ս չարս իրոք, բարիների պես,– 


Որոնք Տիրոջից առնում են իրենց հատուցումն


արդար, Հեղեղելով այս տողը ասեմ, թե՝ «Տերը բարիք


կանի ուղղամիտներին»:


Ինչպե՞ս այն անաչառ և կտրուկ փոխատրությունը մոլորյալիս,


Թե՝ «Սխալվածներին հափշտակելով կտանի նրանց հետ, ովքեր գործում են անօրենություն»:


Ինչպե՞ս պարծանքը Աստվածազգեստի պատվաստեմ ես ինձ՝ ամոթահարիս,


Նրա խոսքն ասելով. «Չբարձրացավ սիրտս,


Տեր, Եվ աչքերս երբեք չզվարճացան»:


Ինչպե՞ս ընդունեմ մարմնականից վեր խոսքն անճառելի,


Որպես քաջալեր հուսահատվածիս, գանձիս գեհենի,


Ասելով Աստուծո Հոգով օծյալի հետ,


«Առաջուց տեսար, որ լեզվիս վրա նենգություն չկա»,


Եվ սաղմոսի այս մարգարեական գլխի սկզբից մինչև վերջ գրված խոսքերը բոլոր:


Եվ ինչպե՞ս ինքս, որ համաբան եմ դժնասիրտ մարդկանց և դասակից նրանց,


Ես, որդիս մահով ջնջվելու արժան՝ բարեշնորհի խոսքը բարբառեմ.–


«Չէ որ, ահա, Տե՛ր, քեզ ատողներին ես ատեցի»,–


Եվ մնացածներն ապա այս կարգի:


Ինչպե՞ս դու, ա՛նձն իմ, որ աշխարհի ամենեն աշխարելին ես,


Տոնելի Վեհի վստահությամբ


Չստուգված հոգիդ առաջ մղելով, պանծաս ինքնագով պսակվածի հետ,


Թե՝ «Փորձիր ինձ, Տեր, և տես՝ կա՞ միթե անօրենություն իմ ձեռքերի մեջ»,


Դրա հետ նաև հավելվածները:


Չար լինելով ես՝ ինչպե՞ս չարերից ազատվել մաղթեմ,


Իրենց հույսն Աստուծո վրա դրածներին ձայնակցելով,


Թե՝ «Պահիր ինձ, Տեր, մեղավոր և չար մարդու ձեռքերից»:


Ինչպե՞ս վեր կենամ՝ փառավորյալի հետ աղոթելու Աստծուն,


Թե՝ «Դու ես իմ հույսն ու բաժինը կենդանյաց երկրում»:


Ինչպե՞ս, իբրև թե ճգնավորի հետ մրցման դուրս եկած,


Հաղթանակի մրցանակը թագավորիդ մատուցելով,


Այս աննմանակ աղոթքն անեմ ես աղերսագին.-


«Արդարներդ պիտի սպասեն, մինչև դու հատուցես ինձ»: