Ով դու, բարի կյանքի հուսատու ամենահայաց տեսողություն,


Ուշք դիր ցավագնած հոգուս հեծեծանքների բարձրաձայն աղաղակին,


Անհա՜ս մեծություն, անուն ահավոր, բարբառ կենդանի,


Լուր ցանկալի, ճաշակ ախորժելի, կոչումն պաշտելի,


Բարություն խոստովանելի, ազդումն խնկելի,


Դավանելի իսկություն, էություն փառատրելի,


գոյություն օրհնաբանելի, Ո՜վ դու Տեր Հիսուս,


Հորդ հետ գովված ու երկրպագված Եվ Սուրբ Հոգուդ հետ բարձրացած ու հռչակված,


Որ մարմնացար մեզ պես ու մեզ համար,


Որպեսզի մեզ էլ անես քեզ համար ու քեզ նման, Լույս ամենայնի, համակ ողորմած, հզոր երկնային:


Եվ այժմ քայքայված ու խորտակված անոթն իմ հողեղեն


Աստվածորեն հրաշակերտելով, աղաչում եմ, գթա՛ծ, նորոգիր նորեն:


Մեղքերով հնացած պատկերն իմ՝ քո ինձ տված,


Հալելով կրկին քուրաների մեջ խոսքիդ կայծակով՝


Պաղատում եմ քեզ, ձուլի՛ր վերստին:


Հոգիս պահպանող մարմնիս խորանի շինվածքը խախտված՝ հանգստարանը քո,


Աղաչում եմ, ո՜վ բարերար, մաքրագործիր քեզ ի բնակություն:


Իմ չար գործերի փոխարեն մի՛ հատուցիր նույնը դու ինձ:


Արբած եմ ես, բայց ոչ թե գինով, ինչպես մարգարեն է ասում65Եսայի ԻԹ. 9.


Թափիր հրամանով քո ազատարար, ամենակեցո՜ւյց,


Մահվան բաժակիս թմրեցնող մրուրն անօրենության,


Որ բաժակդ ես չքամեմ վերջին օրը հատուցման66Երեմ. ԻԵ. 15-16: