Եվ քանզի մեղքերս նման են իրար,


Ուրեմն և նրանց հատուցումներն էլ պետք է որ նման լինեն իրարու,


Իբրև միմյանց պատկերակից, միատեսակ և զուգակշիռ,


Այս հասկացողության կրողներն են,


Ուստի կարևոր է խոստովանել և քողը վերցնել նրանց երեսի,


Որպեսզի տեսնի փնտրողը նրան և ծանոթանա,


Քանի որ ջերմ սիրով չմոտեցա ես ընկերոջս կարիքներին,


Իրավացի է, որ առաջին իսկ վտանգի պահին սառեմ տագնապած:


Եվ որովհետև ես չսանձեցի ցանկություններս ապերասան,


Ուստի եղկելուս արժանի է, որ կրում եմ կիզումն անզովանալի:


Եվ քանի որ ես չսիրեցի ավետիսը լույսիդ՝ Արդար է, որ ես կորստյան մեգի թանձր խավարում խարխափեմ մոլորագնաց:


Եվ քանզի խտրություն չդրի մանր ու մունր հանցանքների միջև, համարելով նրանք անվնասակար,


Զազիր զեռունների խայթումներից խոցոտվում եմ արդ արժանապես:


Եվ քանի որ ես ձեռք չերկարեցի վտանգի մեջ վշտակրին օգնելու,


Տեղին է, որ գարշ ապականության գուբին մատնվեմ: