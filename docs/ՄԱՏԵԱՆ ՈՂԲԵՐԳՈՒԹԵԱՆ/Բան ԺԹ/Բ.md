Արդար ես դու իրավունքիդ մեջ և հաղթող՝ քո դատաստանում.


Թե մատնես մահվան՝ ճշմարիտն արած կլինես.


Թե դատապարտես, այստեղից սկսելով կշտամբությունդ տանջողական՝ հատուցում է ճիշտ.


Թե անդունդների խորքերը սուզես,


Թե կենդանության շարժումները դադարեցնես,


Թե զորությունն իմ խոսքի ունայնացնես,


Թե պատուհաններն աչքերիս ստվերացնես,


Թե կյանքի ճաշակն ինձնից հետ առնես,


Թե ընդհանրական կերակրից ինձ զրկես,


Թե օրերիս երկարությունը կարճացնես,


Թե իջնող քաղցր ցողի հետ մեկտեղ վերից հուր


թափես, Թե խոսքդ լսելուց ինձ քաղցած թողնես,


Թե ականջներիս դռները խցես,


Թե շնորհիդ պատկերն ինձանից կտրես,


Թե ոտքիս տակի հողը սարսես,


Թե ինձ անձկալի քո լույսից հանես,


Թե այս աշխարհից ինձ բոլորովին դու դուրս վտարես,


Թե հրաբորբոք փայլատակումով ինձ ահաբեկես,


Թե անբուժելի ցավերով պատժես,


Թե ինձ չարչարող դևերին մատնես,


Թե ցասման հողմով ինձ հեռու քշես,


Եվ թե ուրիշ նոր չարչարանքների գործիքներ կազմես–


Տարտարոսից վատ և գեհենից էլ ավելի սաստիկ,


Ավելի թունոտ, քան թե որդերը, և քան խավարը տարակուսելի


Եվ երկյուղալի՝ խորխորատից էլ, և ողորմելի՝ մերկությունը քան,–


Ես ինքս անձամբ վկայում եմ, թե արժանի եմ խիստ այդ բոլորին: