Շնչավոր մի մատյան եմ ես, որն ունի իր մեջ


Ներսից ու դրսից ողբեր ու վայեր և ձայներ


տխուր, Իսկ և իսկ նման Եզեկիելի տեսլի տոմարին:–


Քաղաք անպատվար և անմահարձան,


Տուն՝դռան ամուր փականքներից զուրկ,


Աղ՝ միայն տեսքով, այլ ոչ թե համով,


Ջուր աղի, անախորժ՝ ծարավների համար,


Գետին՝ անօգուտ՝ հողագործության,


Դաշտ լքված՝ հեղեղավայր կնյունի,


Անդաստան՝ խոպանացած և տատասկաբեր,


Աստվածախնամ հողս հոգևոր, որ բանսարկուի


պատրանքներո՜վ մշակվեցի,


Յուղընձյուղ փայտ եմ պտղակորույս,


Հատանելի մի ծառ ունայնաբույս,


Կրկնամեռ խոսուն մի տունկ եմ անհույս,


Ամբողջովին շիջած ճրագարան անլույս:


Այժմ վերստին սույն նմանությամբ


Այլ ավաղական բազում պատկերներ պիտի կրկնեմ ես:-

Ամոթի դառն պատուհասն է պահված հեգիս,


Կրճտումն ատամների և աչքերի լաց անվերջ՝ եղկելիիս,


Հայրական անսպասելի ցասում՝ ստահակիս,


Ապականություն աննորոգելի՝ մեղանչած մարմնիս,


Նոր կշտամբություն՝ ախտալից հոգով, չարիք


գտնողիս, Տարակուսանքի տարտամ տագնապներ՝ մահով


գերվածիս, Որոնք երկնային զորքերը կտան թշվառիս,


Վկայելով, թե որոմի խրձի պես վառվելու է վշտակիր հոգիս,


Ահարկու ձայնով ազդարարելով անբժշկությունը հուսալքվածիս: