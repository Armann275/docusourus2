Արդարև, սրանք կատակերգական նվագներն են ահա՛


Այն քնարահար շրջիկ պոռնիկի, որ ծեծելով իր կուրծքը, լալագին


Հնչեցնում է հույժ կսկծեցուցիչ, խղճալի ողբեր,


Ինչպես Եսային է ասում առակով՝


Տյուրոսի մասին գրած պատգամում:


Եթե ապառնի դիպվածն այն փոքրիկ, իբրև մոտալուտ պատկերացնելով,


Բողոքում էր նա պես-պես, բազմակերպ ավաղումներով,


Լացով ու կոծով պարողների պես,–


Հապա ինձ համար, որ սպասելով Տիրոջ գալստյանն անպայման մնացի անպատրաստ բոլորովին,


Որքա՜ն և որպիսի՜ վհատեցուցիչ երգեր պիտի մրմնջեմ ես:


Արդ, եթե դատաստանի ահավորությունը հիշեմ վերստին,


Բազմացնեմ պիտի աշխատանքս ես,


Իսկ եթե տանջանքներս իսկությամբ աչքիս առաջ բերեմ՝ երկյուղս կաճի,


Եվ եթե ճշգրիտ պատկերացնեմ ես տեսարանները նրանց՝


Ինձ համար նախատեսված հատուցումները կավելանան,


Քանզի առաջուց նախատեսելով այդ բոլորը ես, չապաշխարեցի, թեկուզ անագան:


Բայց դու խնայեցիր ինձ, գթած, մարդասեր, հզոր, բարերար,


Ամենապարգև Քրիստոս թագավոր, օրհնյալ հավիտյան. ամեն: