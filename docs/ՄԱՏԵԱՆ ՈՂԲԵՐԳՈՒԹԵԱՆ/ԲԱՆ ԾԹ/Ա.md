Հավատում եմ ես և վկայում գիտակցաբար՝


Քեզանից ազդված մտատեսությամբ,


Թե ըղձալի են քեզ, բարերա՛ր,


Աղաչանքները մեղավորների, քան թե խնդրանքներն արդարների:


Զի մեկն իր մեղքերը խոստովանելով շնորհիդ է սպասում


Եվ ճանաչելով չափն իր բնության՝ ծառանում ինքն իր դեմ,


Որպես մեծ կշտամբիչ և ինքնոգոր մարտակից,


Դառն հանդիմանող ու ծածկատես դատախազ:


Իսկ մյուսն իր բարի գործերին նայելով՝ հանձնապաստան վստահությամբ՝


Մոռանում է սահմանն իր բնության և պարգևներ է ակնկալում, քան թե ողորմություն:


Եվ այդ պատճառով մեկի մոտ հորինվում են անթիվ ճառեր,


Որոնք բարձրաձայն քո ողորմությունն են փողահարում,


Իսկ մյուսը լռում է դրանց մասին, ո՜վ անքննելի, ահավոր և ամենախնամ:


Ամաչում եմ ասել, թե երկրավորիս գործերի պատմությունն իսկ քոնից էլ առաջ է անցել.


Ուստի արա՛ այնպես, ո՜վ Տեր,


Որ քոնից ավելի չզորանա աջն հողեղենի.


Մարդկանց ջանքերը թող որ չկշռեն ողորմություններդ: