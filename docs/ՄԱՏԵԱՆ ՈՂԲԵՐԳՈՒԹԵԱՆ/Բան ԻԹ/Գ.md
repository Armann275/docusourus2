Եվ արդ, եթե այն չարիքներն ամեն,


Որոնք հնարում ու սերմանում է մեր սրտերի մեջ մոլորյալներիս գտնող բանսարկուն,


Իրենց տեղն ունեն օրվա հաշվի մեջ,–


Ինչո՞ւ չպիտի համրես դու նաև այն բարիքները,


Որոնք խնամակալ ապրեցնող քո կամքն է տնկել


մեր մեջ, Արիացնելու համար մեր հոգին, ո՜վ բարեգութ


Տեր, հզոր ու հաղթող, Քավիչ մեղավորների, ամենակարող փրկիչ բոլորի,


Եթե ուզենաս՝ անդունդները դու երկնքի կփոխես,


Եվ կամ խավարը մթին՝ կփոխարկես լույսի,


Դառնահամ լեղին՝ քաղցր մանանայի.


Եվ կամ սաստկավիշտ ողբ ու կոծերից հարսանյաց ուրախ պար ու նվագներ կարող ես կազմել:


Սրանք բոլորն էլ դյուրին են քեզ մոտ և հնարավոր,


Եվ դեռ ավելի՛ն կարող ես անել,


Զի տիրում ես դու համայն բոլորին ահավորապես.


Փա՜ռք քեզ հավիտյանս հավիտենից. ամեն: