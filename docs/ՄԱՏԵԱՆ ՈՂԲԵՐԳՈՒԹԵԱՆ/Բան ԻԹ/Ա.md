Դո՛ւ ես բարիքի սկիզբը միայն,


Գթություն անճառ, Որդիդ բարձրյալ միակ Աստուծո,


Որ ամբողջ օրը արիր մեզ համար ներման փրկարան,


Եվ ո՛չ կորստյան դատապարտարան,


Օրվա չարը փոխարկելով ինձ համար հույսի ավետման:


Բժիշկ ախտավորիս, Հովիվ մոլորյալ ոչխարիս, Տեր՝ քեզ ապավինած ծառայիս,


Գինի անապակ՝ մեծապես տրտմածիս,


Դեղ-սպեղանի՝ վիրավորվածիս,


Ազատություն՝ մեղքով գրավվածիս,


Բարի օրհնություն՝ մերժվածիս,


Շնորհաց կնիք՝ արհամարհվածիս,


Կոչումի օծումն՝ կողոպտվածիս,


Կանգնումն կրկին՝ կործանվածիս,


Պատսպարան հզոր՝ գլորվածիս,


Օժանդակդ վեհ՝ սայթաքածիս,


Դուռ բարձրադիր՝ տարակուսածիս,


Սանդուղ երանության՝ եղկելիիս,


Ճանապարհ ուղիղ՝ մոլորվածիս,


Թագավոր ներող՝ պարտվածիս,


Քաղցր հուսադրություն՝ լքվածիս,


Կյանքի ձեռնտու՝ վտարվածիս,


Դո՛ւ միայն ես մեծ և ամենառատ, որ քո լիուլի բարիքների մեջ՝


Ավելի, քան մենք հասկանում ենք և խնդրում,


Սահմանում ես ու միշտ հեղում, ըստ Պողոսի գոհաբանության:


Քանզի դո՛ւ պատվիրեցիր, որ վաղորդյանից մինչև արևամուտ,


Միևնույն օրում՝ ինն անգամ հիսուն և չորս անգամ տասը հեղ բարիք գործենք՝


Միշտ ակնկառույց, սրտով անարգել ներելով միմյանց մեղքերը սիրով,


Մի բան, որ մարդիկ չեն հուսա երբեք, թե կարելի է այդքանը խնդրել:


Իսկ եթե իմ թշվառությունն ու անարգությունը համեմատենք քո փառքի հետ,


Ամենակարող զորություն ահեղ, Աստված բոլորի, օրհնյալ Տեր Քրիստոս,


Ինչպիսի՞ կշռով և կամ ի՞նչ չափով կհավասարվի հողս՝ հաստողիդ,


Զի անհուն ես դու, անբավ և անհետազոտելի,


Բացարձակ բարի և թե բարկության խավարին՝ անմասն:


Ուստի հույժ նվազ են համեմատած քո մեծության հետ


Թիվն այն աստղերի, որոնք ոչնչից ստեղծեցիր դու ու հորջորջեցիր ուրույն անուններով


Կամ մթնոլորտում հեղված նյութն երկրի, որոնք հաստելով անգոյությունից՝


Կերտեցիր երկրի զանգվածն ահագին՝


Շատ քիչ են, քան թե վերևում հիշված այն թիվը, որով Դու քեզ նմանվել վարդապետեցիր: