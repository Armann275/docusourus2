Ահա՛ ընկղմվեց, ծածկվեց անհետ քո երկայնամիտ կամքի լույսի մեջ


Բոլորի չարիքն, իբրև դույզն մեգ, որ փարատվում է արևի տապից,


Ինչպես որ այստեղ մեր իսկ բնական զգացումները


Նույնը ցույց կտան մեր հասարակաց բարքերի մասին:


Քանզի մարդկանցից այն ո՛վ մեղանչեց, և չզղջաց.


Ո՛վ ապականվեց՝ և չամաչեց.


Ո՛վ գարշելի դարձավ՝ և չպատկառեց.


Ո՛վ սխալվեց՝ և չապաշավեց.


Ո՛վ կործանվեց՝ և չհեծեծեց.


Ո՛վ գայթակղվեց՝ և չստրջացավ.


Ո՛վ հաղթվեց՝ և իր բերանը չփակեց.


Ո՛վ խաբվեց՝ և հոգոց չհանեց.


Ո՛վ ճաշակեց լեղի՝ և չդառնացավ.


Ո՛վ ընկավ բարձրից՝ ու վեր չցատկեց.


Ո՛վ կորցրեց մեծությունը՝ և չաշխարեց,


Ո՛վ զրկվեց երանությունից՝ և չլացեց.


Ո՛վ կողոպտվեց փառքի շնորհներից՝ ու չողբաց.


Ո՛վ ինքն իր դեմ դարձավ վնասակար՝ և իրեն չմեղադրեց.


Ո՛վ մերժվեց Աստուծո երեսից՝ և չհառաչեց.


Ո՛վ լսեց Աստուծո սպառնալիքներն՝ ու չսոսկաց.


Ո՛վ մի մեղքի դեմ հազար չավաղեց.


Ո՛վ մերկացավ ձմռանը՝ և չսարսռաց.


Ո՛վ գործեց անօրենություն՝ և իր խիղճը չքարկոծեց.


Ո՛վ տեսավ ստրուկին իր մեծության մեջ՝ և չցավեց,


Ո՛վ չարիք գործեց՝ և ինքն իրեն չնզովեց.


Ո՛վ բռնվեց ախտով՝ և իր անձը չպարսավեց.


Ո՛վ ամոթալի գործեր կատարեց՝ և իր մարմինը չձաղկեց.


Ո՛վ ձեռք զարկեց անպատկառ գործի՝ և իր օրը չանիծեց.


Ո՛վ հիշեց գործածները՝ ու չտապացավ. Ո՛վ մտաբերեց գաղտնիները՝ և չխորովվեց.


Ո՛վ նկատեց ծածուկները՝ և կորստյան մահ չխնդրեց.


Ո՛վ աներևույթները պատկերացրեց՝ և գլուխը չկախեց.


Ո՛վ հեշտավետ մեղանչումների հետ հնոցի անշեջ բոցը չխառնեց.


Ո՛վ պագշոտացավ՝ ու չպապակեց.


Ո՛վ իր կամովին գործած չարիքներն հիշեց՝ և իր սատակման համար չաղոթեց.


Ո՛վ չպատմվելիքները՝ և չխռովվեց.


Ո՛վ մարդկային էության համար անտանելիները՝ և չթախծեց.


Ո՛վ մեծամեծներն՝ ու չմաշվեց.


Ո՛վ անբծությունն ապականողները՝ և չտոչորվեց.


Ո՛վ տարագրության պատճառ եղող հանցանքները՝ և չտագնապեց.


Ո՛վ իր երեսի աղտեղի տեսքը՝ և անձը վերնայնի բարկության արժանի չհամարեց.


Ո՛վ աչքի առջև բերեց գլխավոր մեղքերից մեկը՝ և մահացու զենքով չխոցվեց.


Ո՛վ խայտառակություններն հիշեց՝ և վհատության ողբաձայն վայեր չհյուսեց.


Ո՛վ արքայական իր գահից զրկվեց՝ և կարկամելով՝ վայր չգլորվեց.


Ո՛վ պսակի տեղ հող դրեց գլխին՝ և հոգով չարաչար չմահացավ.


Ո՛վ պայծառ պատմուճանի տեղ քուրձ հագավ՝ և չտխրեց.


Ո՛վ իր կյանքը կորցրեց՝ և չերկնեց արյուն-ար- տասուք.


Ո՛վ լուսեղեն վերարկուի փոխարեն խավար հագավ՝ և չնվաղեց.


Ո՛վ իր սիրելու սուգի վրա չթառամեց:


Սրանք են ահա ճշգրտագույն կերպարանքը հանդիմանության արժանի մեղապարտիս՝


Տխուր դեմք, շիջած ճառագայթ, ցամաքած խոնավություն, նիհարած շրթունք,


Անշքացած տիպ, տխրամած հոգի, այլայլված ձայն, ծռված պարանոց:


Եթե մեկը իսկական ճշմարտությունը ցույց տա,


Չի ստի, ասելով՝ Ամբարտավան միտք և անհպարտ սիրտ,


Ու չլինի՝ պարգև խնդրելու անկարող թշվառ և աղերսելու ծարավյալ,


Ինքնակշտամբ դեգերող, իրավամերժ սովյալ,


Արդարալլուկ քաղցած, պատշաճադատ հարվածյալ,


Ինքնավկա մահապարտ, արժանապես արտաքսված և անձնանեծ եղկելի:


Սրանց օրինակ են ծառայում արդարագործ փարիսեցին, որ կշտամբվեց,


Եվ մեղապարտ մաքսավորը, որ հռչակվեց: