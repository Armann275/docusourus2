Արդարև որպես կամավ խելագար, ձորձերս հանելով,


Ամոթույքս ցուցադրեցի ես, գործելով ընդդեմ իմաստունի.


Թե՝ խոհեմները ամոթույքն իրենց պետք է որ ծածկեն93Առակ. ԺԲ. 16:


Հեռացել եմ ես բարի կարգերից և օտարացել առաքինության,


Սրբության մեջ եղել եմ անսուրբ և կուսության մեջ՝ անմաքուր,


Արդարության մեջ՝ ամբարիշտ, բարեպաշտության մեջ՝ վնասապարտ.


Բերանովս մոտ եմ ստեղծողին և խորհուրդներով՝ հեռու,


Շրթունքներովս եմ ես պատվամատույց, ըստ մարգարեի, և ո՛չ թե սրտովս94Եսայի ԻԹ. 13:


Եվ եթե պետք է քստմնելիներ ասել այստեղ,-


Մի հանդգնություն, որ տանջանքներից ծանր է ավելի,-


Որպես Աստուծո պաշտոնյա անպետ, անկայուն մտքով,


Դեպի մահ տանող զույգ ճամփաների միջև վարանած՝


Ջանում եմ ու չեմ շահում ոչինչ,


Հետապնդում եմ ու չեմ հասնում, Շտապում եմ ու չեմ ժամանում,


Փափագում եմ ու չեմ հանդիպում, Ունեմ ամենայն ինչ երկրավոր,


Եվ պատգամավոր եմ աղոթանվեր համայն աշխարհի:


Բայց դու, բարերա՛ր, ներիր այս բազում իմ հանցանքները և միտ մի՛ բերի.


Քանզի դյուրին է քեզ համար ջնջելը նրանք,


Քան թե ինձ համար նկարագրելը հոգնատանջ ձեռքով:


Ուստի գրեցի առանց խնայելու,


Որպեսզի դու էլ առատապես ջնջես, օրհնյա՜լ:


Չէ՞ որ մեղավորներիս համար կոչվեցիր դու երկայնամիտ,–


Ինչպես աղոթեց Եզրասն երջանիկ՝ սրտի հեծությամբ,


Երբ հո՜ւյժ անձկությամբ և վհատ հոգով հիշեց գործերն այն, որ պատմում է նա:


Ամեն տեսակի մահացու կրքերով տանջվում եմ ես,


Ընկած գարշելի վիհը՝ դժնդակ և ապականիչ մեղանչումների:


Եվ չեմ հավատում, թե մինչև անգամ կլսես դու ինձ, ինչպես Հոբն է ասում:


Արդ, ահավասի՛կ, ես ինքնապարսավ, անձնադատ գերի՝ 


Կամավորապես ինքս ինձ մատնելով,


Ապրելու բոլոր հնարներն իմ առջև փակեցի,


Խափանեցի ու կնքեցի ամուր ամեն կողմից,


Որ փրկելով ինձ՝ մեղքերով կապկապվածիս՝


կրկնակի անգամ մեծանաս, գովյա՜լ: