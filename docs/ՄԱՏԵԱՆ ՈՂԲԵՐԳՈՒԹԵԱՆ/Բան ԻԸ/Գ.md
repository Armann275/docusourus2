Եվ սակայն հետևելով մարգարեի բարեխրատ խորհուրդներին,


Մենք էլ նրա հետ աղոթենք պիտի Հոգովդ երգելով,


Հաստատուն հույսով քեզ ապավինած:


«Խոսքեր առեք ձեզ հետ,– ասում է Ովսեեն,–


դարձեք ձեր Տիրոջն ու ասացեք նրան.


«Կարող ես դու մեր մեղքերը ներել», որպեսզի բարիք ստանաք,


Եվ ունենաք վայելք բարօրության»:


Աստված ահա խոսեց և ո՛վ է, որ չկամենա լսել.


Նույն ինքը վկայեց, և ո՛վ է որ չուզենա հավատալ:


Արդ, այս խոսքերն են՝ վճիռ պաշտելի,


Սրբազան պայման, օրենք անփոփոխ,


Կենաց ավետիս, նշան տերունի և բարության դուռ,


Սփոփիչ հրավեր և ճշգրիտ պատկեր,


Անպակասելի գանձ, անմոռաց հիշատակ:


Առ այս, և ես հավատալով՝ հաստատում եմ այդ՝ մարգարեի հետ,


Թե կարող ես ներել բոլորովին մեղքերս բազմաբեղուն:


Եվ այդպիսով՝ ավելի պիտի մեծանաս դու ու բարձրանաս կրկին


Իմ կործանված և ամենաթշվառ հոգու հանդեպ:


Ամեն ինչում կարող ես դու, բավարարում ես բոլորին և հասնում ամենուրեք,


Հաղթում ես բոլոր բռնություններին և փշրում կարծրություններն ամեն.


Վանում ես ամեն ընդդիմադիր ուժ և վատնում ամեն խստություն.


Ընդոտնում ես ամեն սրություն և բոլոր դառնություններ անուշացնում,


Քաղցրացնում ես բոլոր դժվարամոքելիները,


Բաշխում ես պարտքերը բոլոր և ներում հանցանքներն ամեն:


Կարող ես, զորավոր, հզոր, հնարավոր ես դու և ամենարվեստ՝


Ընկղմել բոլորի մեղքերը, չքացնել ու բառնալ մեջտեղից.


Ինչպես փայլն այն փոքրիկ կայծի, չնչին չափազանց և չքոտի,


Որ ընկնելով ծովը տիեզերատարած՝ կորչում է իսպառ: