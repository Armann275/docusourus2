Ահա՛, կարկամած բազուկն իմ հոգու կարկառում եմ ես քո անվամբ, հզո՛ր,


Արա՛ այն առողջ, ինչպես էր առաջ,


Երբ դրախտի փափկության մեջ կենաց պտուղն էի քաղում ես:


Ախտավոր կնոջ նման կաշկանդված, գոսացած ձեռքով,


Գլխիկոր, շվար և անուղղելի մեղքերով կքած թշվառ իմ հոգին


Սատանայական ամուր կապանքով ակնկոր, ահա՛,


Չի նայում վերև, որ քո երկնայնոց ողջույնը չառնե:


Խոնարհվիր վրաս, միայն ողորմած, և բարձրացրու ինձ՝


Գետնահար ընկած ծառիս բանավոր.


Բարեվայելուչ կյանքով վերստին ծաղկեցրու չորացյալիս,


Ըստ աստվածաբանության սուրբ մարգարեի57Եզեկ. ԺԵ. 24:


Ինչպես ի ծնե լուսազուրկ մի կույր՝ չունեմ տեսողություն,


Որ կարողանամ տեսնել Արարչիդ դեմքն ու պաղատեմ,


Հզո՛ր բարեգութ, դու միայն պաշտպան,


Քո անճառ սիրո հոգածու, ակնարկն ինձ դարձընելով՝


Շնչավոր, խոսուն քո անոթի մեջ անէությունից լո՜ւյս գոյացրու դու:


Տասներկու տարվա ախտով տառապած, տանջահար, տխուր


Կնոջ նման ես մեղքի արյան մեջ ողողվում եմ, տե՛ս.


Անմատույց լույսով քո պարածածկված՝ նայիր բարձունքից,


Ուր չկա քղանցք ձեռագործ վերարկուի, որին ես դիպչեմ58Հները մի ժամանակ երկինքը նմանեցրել են մի մեծ վարագույրի, վրանի և նույնիսկ պատմուճանի կամ վերարկուի:,


Բայց ամենուրեք տարածված են քո հրաշքներն հզոր:


Մեղսոտ կնոջ պես պատժապարտս ես59Հովհ. ԺԲ. 3


Օծման յուղով չէ, որ մոտենում եմ կենսաձիր ոտքիդ,


Կաթիլներն աչքիս գլխիս վարսերով բերելով ընծա,–


Այլ հավատս անբիծ՝ իմ բազուկների վերամբարձումով, ստույգ դավանմամբ,


Հոգու ողջույնով և փակ շուրթերով երկրպագելով:


Եվ աղբերահոս արցունքներիս հետ խառնելով նաև հեծեծանք, ահա՛,


Բժշկություն եմ աղերսում հոգուս:


Գոյությունն հոգուս՝ մեղկությամբ լուծված և քայքայված է մեղքերով համակ,


Եվ մարմնիս շինվածքը իրենց վրա վերցնող ոտքերս,


Որոնք քայլում են կաղալով տխեղծ ու խիստ անհաստատ,


Եվ որոնց չարը արգելք է լինում մտնելու ուղիղ–


Դեպի կենսաթիռ պտղաբեր ծառը տանող ճամփի մեջ,–


Զորացրո՛ւ դարձյալ, ո՜վ ամենազոր, քանզի դո՛ւ միայն կարող ես փրկել:


Քո ստեղծած լեզուս, որով քեզ էի փառաբանում միշտ,


Ամրափակ խցմամբ կապեց, համրացրեց հողմը բանսարկուի:


Զգայուն հոգուդ մեծ ողորմությամբ,


Ինչպես բուժեցիր Ավետարանում հիշատակվածին60Մարկ. Է. 33-34,


Հրաշափառորեն շնորհիր և ի՛նձ Բանդ կենդանի,


Որպեսզի ես էլ խոսեմ անսայթաք:


Ախտով վարակված՝ մեղքի մահիճն եմ ընկել ես, ինչպես կենդանի մեռյալ.


Ի լուր ողբագին հեծեծանքներիս և թշվառությանն իմ կարեկցելով,


Ո՜վ դու բարերար Որդի Աստուծո,


Քո օրհնաբանված աչքերի ցողով ինձ ոտքի՛ հանիր կրկին կենդանի,


Ինչպես սիրելուդ՝ անշարժ ու անշունչ մեռելությունից61Ղազարոսին:


Ստույգ անօրեն եմ տարակուսյալ՝ մեղքի գուբն ընկած.


Ձեռքըդ ինձ տալով, արև՜ անստվեր, Որդիդ բարձրյալի,


Քո ճաճանչափայլ լույսի՛ն հանիր ինձ:


Ինչպես աղեխարշ թշվառ ճիչերով, մատների տխուր տատանումներով


Կուրծքը ծեծելով, արցունք թափելով, տխրամած դեմքի տվայտանքներով


Իր միամորիկ որդուն ողբացող Նայինի այրին62Ղուկ. Է. 11,–

Ես էլ սրտագին, սաստիկ հեծությամբ պաղատում եմ քեզ,


Տո՛ւր հուսահատիս քաջալերություն քո մխիթարիչ և գթոտ խոսքով,


Ասելով և ինձ, ո՜վ բարեբանյալ ստեղծիչ աշխարհի,


Թե՝ «Մի՛ լար՝ այդպես սաստիկ ողբալի».


Որպեսզի կրկին կենդանացած այն պատանու հետ,


Որ սփոփեց վիշտն իրեն ծնող մոր,


Ես էլ քեզանով իմ ամենապարտ հոգին ընդունեմ վերանորոգված:


Այսահարությամբ անզգայացած, դիվալլուկ ու քարակոշկոճ,


Հեղձամղձուկ ու եղկելի, քստմնելի, գիսախռիվ մազերով,


Վայրենադեմ ու ցնորամիտ մարդկանց հետ, որոնց դու ողորմեցիր63Մարկ. Է. 2,


Ես էլ նրանց պես քեզ պիտի դիմեմ, ամենափրկի՛չ:


Հեռու դու վանիր ապականարար գնդերը չարի մարմնիս խորանից,


Որպեսզի հասնի հոգին քո բարի և հանգստանա այնտեղ վերստին,


Եվ մաքուր շնչով լցնելով մարմինս ու անդամներս՝


Զգաստացնես ինձ՝ խելագարվածիս ամենաթշվառ:


Դժոխաբնակ և վտարանդի հոգիների հետ գերված՝ նաև ես


Արգելափակված տառապում եմ խիստ:


Փառահեղ ճառագայթը քո ողորմության, լույսդ իմ անձկալի,


Ծագելով վրաս՝ ինձ պառակտիչի կապերից փրկիր:


Վհատ կերպարանք է առել հոգիս,


Որ գաղտնորոգայթ և աներևույթ արահետներում մոլորաթափառ՝


Գարշ իմ մեղքերով է հիվանդացած:


Իմ՝ չարագործի թույնից գոյացած այտուցքներն անտես,


Որդի՛ Աստուծո,


Քեզ միայն հատուկ քո կարողությամբ առողջացրու դու գթասիրաբար:


Զանազանակերպ և բազմատեսակ ախտերն մահացու,


Որոնցից ամեն մեկն իր առանձին արդյունքն ունի,


Եվ որ ժանտարմատ շառավիղներով հաստատված են մեր անօրեն մարմնի մեղկ անդաստանում,


Ամենակալի քո ձեռքով թող որ կորզե՜ս արմատից,


Դու, որ արորով՝ մեր հոգիների դաշտերն անոպա մշակում ես միշտ,


Որպեսզի կենաց քո խոսքը հավետ արդյունավորվի: