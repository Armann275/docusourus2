Արդ, ես ծնունդս մեղքի և մահացու երկունքի որդիս,


Արդարև պարտավոր եմ մի օրվա մեջ բյուր քանքարների տույժը հատուցել:


Սակայն ոչ թե մարդկային մտքի փոքրության համեմատ եմ ես ներումն հայցում,


Այլ փրկչիդ՝ Հիսուս Քրիստոսի աննվազելի լիության չափով եմ պաղատում մարդասիրություն:


Չկայի երբեմն, և ստեղծեցիր, Ես չաղաչեցի, և դու գոյացրիր,


Դեռ աշխարհ չեկած՝ տեսար դու ինձ,


Չէի հայտնվել, և դու գթացիր,


Չէի խնդրել ես՝ խնամարկեցիր,


Չէի բարձրացրել ձեռքս՝ նայեցիր,


Չէի պաղատել՝ և ողորմեցիր, Չէի ձայն հանել, և դու լսեցիր,


Չէի հառաչել՝ և ունկնդրեցիր,


Գիտեիր, թե ինչ կպատահի ինձ, և չանտեսեցիր,


Նախատես աչքով քո նկատեցիր չարագործությունը պատժապարտիս և հորինեցիր ինձ:


Եվ արդ, ես, որ քո ստեղծածն եմ, քեզանով փրկված


Եվ այնքան խնամոտ սիրովդ հոգացված,-


Արա՛ դու այնպես, որ չարահնար մեղքերի հարվածն ինձ դեպի կորուստ չտանի իսպառ:


Թող համառության մառախուղը իմ՝ քո ներողության լույսին չհաղթի,


Եվ ոչ էլ սրտիս կարծրությունը՝ քո երկայնամիտ համբերությանը,


Եվ կամ մսեղեն այս մահկանացուն՝ քո լրությանն ամենակատար,


Ոչ էլ նյութեղեն տկարությունս իմ՝ քո բարձրությանն անպարտելի: