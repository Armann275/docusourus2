Եվ այս բոլորը քոնն են միայն, Տե՜ր,


Քո ներշնչումով եմ գրել սրանք.


Ուստի ես, օրհնյալ, աղաչում եմ քեզ, այդ պարգևներիցդ ի՛նձ էլ շնորհիր.


Բա՛ց, Տեր, քո բարիքների գանձարանը, ըստ առակողի աղերսանքների:


Բարիքներիդ ամբարներում չխառնես դու իմ չարիքներից.


Չշտեմարանես քեզ համար սիրելի գթության և ողորմության հետ ատելի ոխեր և բարկություններ.


Քո պաշտելի ստացվածքներում չպահե՜ս քեզ համար անախորժ մթություններ ու դժնություններ,


Եվ ինձ վնասող մեղքեր ու թշվառություններ:


Կյանքիդ մատյանում քո օրհնյալ աջով չգրե՜ս դու պարտամուրհակն իմ անեծքների,


Այլ ինձ համար անհնար համարվածները դյուրին ու հեշտ ցույց տալով՝


Կրկնակի անգամ և է՛լ ավելի մեծացնես դու քո անունը, ո՜վ Տեր:


Տալիքներս շատ են և անհաշիվ,


Բայց քո հրաշալի ողորմությունն անհամեմատ ավելի է.


Բազում են մեղանչանքներս,


Բայց ներողությանդ հետ համեմատած՝ շա՜տ քիչ են նրանք,


Հաճախակի են չարություններս,


Բայց հաղթող է միշտ ամեն բանի դեմ մարդասիրությունդ, ո՜վ ամենակալ.


Անձիս արատներն ի՛նձ համար են ծանր և անթվելի,


Բայց քեզ համար խիստ թեթև են նրանք և սահմանափակ.


Ամոթապարտիս պտղաբերած մեղքերի զենքերն այնքան զորեղ չեն կենդանանալու,


Որքան հիշատակն անմահիդ մահվան՝ կործանողի բռնությունը վանելու համար:


Փոքրիկ խավարն ի՞նչ կարող է ազդել Աստծուդ լույսին.


Դույզն աղջամուղջը ինչպե՞ս դիմանա ճառագայթներիդ.


Քո խաչելության չարչարանքի հետ ինչպե՞ս կշռվի


Իմ տկար մարմնի հեշտասեր խակությունը.


Ամենակալիդ առատության աչքին ի՞նչ են որ մեղքերի կույտերը ողջ տիեզերքի,


Եթե ոչ հողի դյուրափխրուն կոշտ, որ իսկույն ևեթ կփոշիանա քարի հարվածով,


Եվ կամ անձրևի պղպջակ, որ կամքիդ հորդառատ հոսմամբ կպայթի իսկույն և կչքանա:


Քո ամենազոր և ամենահնար կարողությունը


Իմ հանցանքները քավելու համար ժամանակի պետք չունի բոլորովին,–


Ո՛չ ակնթարթի,


Ո՛չ թռուցիկ ակնարկի տևողության,


Ո՛չ կայծակնային կարճատև նայվածքի,


Ո՛չ ամենափոքր ուշացման,


Ո՛չ փութագնաց ոտքի քայլափոխի,


Ո՛չ կանգունաչափ բարձրությունից կաթիլի անկման,


Ո՛չ մտքով քաշված մի գծի,


Ո՛չ լույսի արագության,


Ո՛չ շնչառության չափ միջոցի:


Այս բոլոր անձև, աննշան և անկայուն օրինակներից


Ո՛չ մեկը այնքան առժամյա արագ և փութանցիկ չէ,


Որքան մեղքերիս կուտակված սառույցների հալվելը, ցնդելն ու վերանալը քո զորությամբ,


Աստվա՜ծ բոլորի Տեր Հիսուս Քրիստոս,


Որդիդ անքնին՝ կենդանի Աստուծո:


Դո՛ւ, որ քաղցր արև ես պարգևում բարիների հետ նաև չարերին,


Եվ անձրևում ես ամենքի վրա անաչառորեն,


Կշռում ես իրավամբ և չափում նրանց վշտերն ու հոգսերն հավասարապես.


Փորձության փոքրիկ խթանով ես դու վճարել տալիս պարտքերը նրանց այստե՛ղ իսկ,


Որոնք մեծ համբերությամբ սպասում են վերին հանգստին:


Իսկ ովքեր երկրային կենցաղն ընտրեցին,


Դու ողորմությամբ ներո՜ւմ ես նրանց,


Սրանց էլ տալով դարման նրանց հետ՝ սպասում ես դու միշտ նրանց դարձին:


Փա՜ռք ամենազորիդ՝


Բարեխնամ երկայնամտությամբ գործած քո բոլոր հրաշքների համար,


Օրհնյա՜լ հավիտյանս. ամեն: