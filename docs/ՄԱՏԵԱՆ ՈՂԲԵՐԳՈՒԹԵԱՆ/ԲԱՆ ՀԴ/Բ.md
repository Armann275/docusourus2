Այս պատճառով են հյուսվում ճառեր ու նվագերգություններ եղանակվում,


Երբ Տերը բարի՝ բարեգործներին հասանելիքից պարգևատրում է և՛ չար ծառային:


Այնպես որ մինչ նա բանտի է սպասում իրավամբ՝


Տերը նրան արքայական ապարանքի մեջ է նստեցնում.


Մինչ կանչված է նա տղմուտ գուբի մեջ բնակվելու,


Նրան ամեն տեսակի կոչունքների մեջ գահերի վրա է բազմեցնում.


Մինչ նայում է նա, որ աչքերը փորեն,


Նայվածքը նրա ուղղում է դեպի ուրախ բարձունքներ.


Մինչ սպասում է նա իր մատների ծայրատումին,


Համարձակության մատանի է մատուցում նրան214Ղուկ. ԺԵ. 22.


Մինչ վախենում է գանակոծվելուց,


Նրան գթառատ իր գիրկն է առնում.


Մինչ կորստյան է պատրաստվում ահով,


Բազմության առաջ, ի տես բոլորի՝ վեր է բարձրացնում.


Մինչ նա սատակիչ մահվա՛ն աչք ունի,


Նրան կյանքի հետ տալիս է և՛ փառք.


Մինչ սպասում է իրեն գլխատեն, Նրան պսակով է պայծառացնում:


Սրանք են, գթա՜ծ, պտուղներն օրհնյալ քո սքանչելարմատ շառավիղների.


Սրանք են կյանքի արգասիքները քո արարչական հրամանների.


Սրանք են ըղձալի խորհուրդները քո խոստովանված տենչանքների.


Սրանք են լույսի ճաճանչները քո ամենասփյուռ ճառագայթների.


Սրանք են ախորժելի ճաշակները քո բարեբանյալ քաղցրության: