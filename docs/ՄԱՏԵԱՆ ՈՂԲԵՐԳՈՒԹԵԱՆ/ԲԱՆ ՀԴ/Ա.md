Արքա՛ երկնավոր, դու Տե՜ր բոլորի,


Ամեն բանի մեջ և ամեն դեպքում միշտ երկայնամիտ,


Կենդանի Աստուծո անքնին Որդի:


Այնտեղ պետք է ողորմել իսկապես,


Ուր կտրված է հույսը վաստակի.


Այնտեղ պետք է բարեգործել,


Ուր խափանված է մտքի տեսողությունը.


Ա՛յնժամ պետք է մարդասիրել,


Երբ տկարության վտանգն է պաշարել ներքուստ և արտաքուստ.


Այնտե՛ղ է անհրաժեշտ ձեռքիդ բժշկությունն աստվածային,


Ուր տեղի է տվել բոլորովին անդամների կենդանությունը.


Այնտե՛ղ պետք է լինի այցելությունը,


Ուր ելքի հնար չկա.


Այնժա՛մ է քո մեծությունը,


Երբ անհուսալի վերքն առողջացնես.


Ա՛յն է հարազատ քո բնությանը,


Որ անակնկալ ժամին փրկության համար հրաշագործես,


Ա՛յն ժամանակ հանդես կգա քո հաղթանակը,


Երբ վերջին շնչիս՝ կյանքի փակված դուռն իմ առջև բանաս.


Այն են շնորհներդ վայելչական,


Որ մոռանալով իմ չար գործերը՝ քո բարիները հիշես,


Նրանո՛վ ես դու անոխակալ,


Որ ապերախտիս երախտագետի հետ խնամարկես.


Այնժամ ես միայն պիտի հասկանամ,


Թե ընդունեցիր բանավոր նվերս՝ նախկին գթությամբդ,


Եթե վերացնես իմ չար սովորությունները: