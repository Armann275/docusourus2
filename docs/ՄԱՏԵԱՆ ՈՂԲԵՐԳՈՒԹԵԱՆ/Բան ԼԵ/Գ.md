Քո աշխարհաստեղծ բերանի օրհնյալ շրթունքների աստվածեղեն անձրևների կաթիլը կենարար,


Որպես բանալի՝ լսելիքներիս դռա՜նը մոտեցրու,


Որով խորամանկ բանսարկու օձի թույնը վերցնես ու բժշկե՜ս դու:


Քո ամենակալ ձեռքով բռնիր շարժվող գործիքն իմ խոսողության,


Եվ ազդի՛ր նրան ձայնի զորություն,


Դո՛ւ, որ տալիս ես լեզու բոլորին՝ ընտիր խոսելու.


Որպեսզի ես էլ, դաստիարակվելով պատշաճապես,


Չլինի, որ մեր նախահոր նման հանդուգն խոսելով՝ զրկվեմ քո լոյսից,


Եվ անբանության դատապարտվեմ՝ որսողից քշված:


Քո կենդանաբաշխ աջը երկարելով՝


Լուսավորի՛ր վերստին խավարած աչքերն իմ հոգու,


Որ չլինի թե վիշապի շնչով մարելով լապտերն համարձակության՝


Գրվանի ներքո մնամ ծածկված122Հմմտ. Մատթ. Ե. 15:


Վերցրո՛ւ անօրենություններն իմ, Տե՛ր, և նետիր նրանք խորքերը ծովի,


Որ փոքր է անչափ քո անսահման մեծության համեմատությամբ,


Ուր իմ մեղքերը կարող են սուզվել, ըստ մարգարեի:


Կործանված հոգուս համար կանգնիր նշան վստահության123Եզեկ. Թ. 4,


Որ չլինի թե կառուցվելով վհատության կոթող124Հմմտ. Եզեկ. ԺԶ. 31՝


Ծածկվածները հրապարակ հանի բարձրաձայն:


Բա՛ց բժշկարանիդ կենաց վարդապետարանը,


հզո՜ր և գթած, Որպեսզի մեր մեջ կորուսչի ցանած, մշակած բոլոր որոմները չար՝


Կամքիդ մանգաղով ընդհուպ արմատից հնձես ու թափես:


Երբ Պետրոսի պես քայլերս ուզեցի ուղղել դեպի քեզ, Աստված բոլորի,


Սուզվեցի և ես այս աշխարհային մեղսածուփ ծովի ալիքների մեջ,


Մոտեցրու աջը քո ազատարար, օգնելու համար ինձ՝ սասանյալիս,


Քանանուհու հետ ձայնակից՝ ե՛ս էլ սրտիս խորքերից


Պաղատում եմ քեզ, ահա՛, սովահար որսորդական շան նման կաղկանձող.


Քո բազմազեղուն ու ճոխ սեղանից բաժին հան և ինձ՝ թշվառ սովյալիս,


Որպես ապրուստի կերակուր տալով փշրանքներն հացի:


Փրկի՛ր նյութեղեն խորանն իմ, ո՛վ դու,


Որ աշխարհ եկար փնտրելու կորածին և ապրեցնելու:


Զի քո է մեծություն, հաղթություն և զորություն.


Դո՛ւ ես քավություն և բժշկություն, նորոգություն և երանություն.


Եվ քեզ է վայելում փա՜ռք,


երկրպագություն հավիտյանս. ամեն: