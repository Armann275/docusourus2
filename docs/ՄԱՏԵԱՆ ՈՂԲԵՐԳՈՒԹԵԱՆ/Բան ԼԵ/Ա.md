Արդ, Տե՜ր զորությանց, մեծութուն ահեղ,


Անտարակույս տեսողություն, կամք ամենաընդարձակ, առատությո՛ւն անպակաս.


Ո՞վ կկարողանա պարերգության հանդեսով պատվել ցողի մեկ կաթիլը քո բարության,


Դո՛ւ, որ հետամուտ ես միշտ միջոցներ գտնել իմ փրկության համար:


Եվ դեռ ավելի պիտի գրեմ, որպեսզի պատմվի գալոց:


Հրեշտակասեր չանվանվեցիր դու, որ հիմնեցիր պետությունները նրանց:


Ոչ էլ ասացիր երբևիցե, թե սիրում ես երկինքն իր ջահերով,


Որոնք քո մատներով հորինեցիր դու.


Այլ ի պատիվ քեզ՝ մեծագույն գովության արժանի՝ մարդասիրությունը գերադասեցիր,


Որով կրկնակի՛ մեծացրիր դու քո անունը անճառ սոսկալի խորհուրդներով:


Լուսակերպարան երկրայիններին այն՝ սպասավորներ կոչեցիր


Եվ հատուկ մատակարարումների վերակացուներ.


Իսկ երկրածիններիս մահկանացու՝


Պերճացրիր դու տիրական և աստվածային քո պաշտելի անվամբ.


Ամեն սահմանից, կշռից ու չափից վեր քո ծայրագույն բարության մաքուր ծորումի համար


Կտակներ անթիվ և անբավ ճառեր հորինվեցին քեզ:


Դու ևս, մեկն աստվածային էությունից, մարդանալով,


Ոմանց՝ իրենց համար, և ոմանց՝ այլոց,


Զեղեցիր կյանքի պարգևներ առատ, պես-պես հրաշքներ,


Սքանչելիքներ աստվածագործ և նշաններ ճշմարտատեսիլ:


Եթե գթալով դու ողորմեցիր թերահավատ անդամալույծին,


Տեսնելով, որ նրան խնամողները հույսով են դիմում քեզ121Մատթ. Ը. 2-4,,


Ո՜րքան ավելի զորավոր պիտի լինի քո խոսքը ամենակարող


Մաքրելու համար մարմինն ախտալից քեզ հառաչագին աղաղակողիս:


Քանզի արդարև շատ ավելի մեծ հրաշք է սրբել անմաքուր հոգին,


Քան թե լվացված պատկերը աղտին դարձնել անենթակա.


Մանավանդ որ ավազանի շնորհն ավելանալով երկրորդի վրա՝


Է՛լ ավելի է բարձրացնում հայրենի փառքն անճառ: