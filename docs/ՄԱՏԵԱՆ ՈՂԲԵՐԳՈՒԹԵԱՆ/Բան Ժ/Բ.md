Արդ, բազմահարված բրով ծեծվածի և մահվան ափը հասածի նման


Դույզն-ինչ շունչ դարձյալ և կենդանության ոգի առնելով՝


Պետք է զորանալ, կազդուրվել ու կանգնել, Հառնել կորստից անկենդանական,


Օգնություն առած Քրիստոսի ձեռքով, որ


գո՜ւթ է տածում բոլորի հանդեպ.


Նաև երկնավոր բարերար Հորից ձեռք բերեմ պտուղ փրկության և բժշկության


Ինձ՝ մեղավորիս և ախտավորիս.


Եվ սկսելով ողբերգությունն այս աղերսանքների,


Ես հավատքի շենքը պիտի կառուցեմ:


Զի ոմն նախնիներից հավատքով զինված՝


Փոխադրվեց իսկույն երկնային կյանքն անմահական.


Ապաշխարության դեղն ընդունելով, զղջման միջոցով՝


Նա անկեղծության գրավականը ժառանգեց այստեղ,


Առավել քան նրանք, որոնց նրա հետ առաքյալն է հիշատակում28Եբր. ԺԱ. 36.


Որոնք երկրի վրա մրցման հանդեսներ կատարելով,


Ապագա երկնավոր պարգևների հույսով՝ հավատացին


Ու փարթամացան անտեսանելի ճոխություններով:


Արդ, հի՛շենք այստեղ Տիրոջ պաշտելի խոսքը խրախուսիչ,


Թե՝ «Ամենայն ինչ հնարավոր է նրան, ով հավատում է»:


Եթե ընտրյալների աստվածահաճո բարեմասնությանց չափն այստեղ քննենք.


Հավատքը պիտի գտնենք գերազանց, ամեն ինչից վեր,


Քանզի նրանով կարող են մտնել սուրբ խորանից ներս:


Առանց հավատքի փառաց Տերն անգամ


Չհաճեց ցույց տալ իր հրաշագործ զորությունը


մեզ, Այլ նախ և առաջ իբրև լծակից իր բարերարությանը,


Մեր հավատքը նա պահանջեց մեզնից:


Նա՛ է մոտեցնում մարդուն Աստուծո,


Կյանք ընձեռելով մեզ իր ինքնիշխան ընդունակությամբ,


Զի օրհնաբանված Աստուծո բերանն էր, որ վկայեց,


Թե՝ «Հավատքը քո փրկեց քեզ»:


Քանզի արդարև հստակ տեսողությունը, կատարյալ իմաստությունը,


Մտերմությունն Աստուծո հետ և բարձրյալին ծանոթ լինելը


Հավատքի մասն են – մի երջանիկ և ընտրյա՜լ բառ,


Որ հարատևելով մնում է անվթար և անպարփակ,


Պատվակից լինելով սիրո և հույսի:


Զի մանանեխի ամենափոքրիկ հատիկի չափով հավատքը եթե


Կարող է ծովի խորքը փոխադրել մեծամեծ լեռներ,


Ապա ճիշտ է, որ կյանքի առաջնորդն այս նախաշավիղ՝


Հավատն ընդունեցինք որպես աներկմիտ աստվածապաշտություն:


Սիրո և հույսի դասակից և Երրորդության փառատրելի անվամբ պատվված


Այդ հավատքն է, որ հոգու աչքերով աներկբայորեն


Տեսնում է ծածուկները բոլոր և ապագան:


Քանզի այս երեք առանձին մասերն եթե միասին և նույն խորհուրդով դիտես,


Նրանց շնորհիվ,


Աստուծով պիտի հավետ ճոխանաս:


Քանզի եթե հավատաս նրան, կսիրես նաև,


Որով և կհուսաս նրա աներևույթ պարգևներին:


Նրան փա՜ռք հավիտյանս. ամեն: