Չհրամայեցիր, որ քո օրհնյալ գագաթը կռփողների ձեռքը գոսանար,


Դու, որ քարերի կարծրությունը ճեղքեցիր,-


Որպեսզի այդ օրինակով՝ և ի՛նձ ներելդ կանխավ ավետես:


Քեզ՝ խոստովանված Աստծուդ գանող անպիտաններին չսպառնացիր,


Դու, որ արուսյակը մթնացրիր125Եսայի ԺԴ. 12–


Որ մահացածիս բարությամբ հանդերձ հանգիստ շնորհես:


Հայհոյիչների չարախոս բերանը չչորացրիր,


Դու, որ լուսնի պատկերը արյան երանգով գունավորեցիր,-

Որպեսզի քեզ գովելու համար անհամարձակ լեզուս զորացնես


Չսաստեցիր քեզ նախատողների մոլեգնությունը,


Դու, որ տարերքն անգամ սասանեցիր,–


Որպեսզի թշվառ գլուխս գթությանդ օծումով յուղես:


Քեզ մոլորեցուցիչ անվանող աստվածասպանների ծնոտների հոդվածներն իրարից բաժանելով չխախտեցիր,


Դո՛ւ, որ քարերի կարծրությունը ճեղքեցիր,–


Որպեսզի բարուց դատարկ իմ հոգին ընդունայնության հոժարությունից հանդարտեցնես:


Պահապանների սրերը իրենց ընդերքը չմխեցիր,


Դո՛ւ, որ օձի որովայնը հողի վրա սողալուն մատնեցիր,-

Որպեսզի ոսկորներն իմ տառապյալ մարմնի,


իբր գանձարանում պահված՝ Հարության կենացն արժանացնես:


Երբ կենդանակիր քո գերեզմանի տապանաքարը կնքում էին,


Նրանց տեղնուտեղը թիկունքի վրա պառկեցնելով՝ երկրի անդունդները չսուզեցիր,


Որպեսզի հոգուս տապանակի մեջ լույսիդ նշխարը հանգչեցնես:


Երբ քեզ կորած և իբրև երկրավոր մարմին գողացված էին համբավում,


Դու՝ համայնաջինջ և սպառսպուռ չկրճատեցիր նրանց սերունդները,


Որպեսզի և ինձ, բարուն հետևող հիշատակվելու անարժանիս իսկ


Անկորուստ կերպով, անվնասելի՝ փրկվածներին մասնակից դարձնես:


Երբ ուրացողները մոլեգնաբար, որպես մատնության անարգ գրավական՝


Քո Հոր տաճարի գանձարանից մաս էին հանում, կաշառք տալով արծաթ կրկնակապեն՝


Չդարձրիր նրանց դու քարե արձան,


Նման՝ Մովաբի տատին126Ղովտի կնոջը: պատահած այն հին հարվածի:


Որպեսզի և ինձ՝ հաստատությանս մեջ վրիպյալիս


Եվ մահվան իշխանությանը վաճառվածիս թշվառ՝


Արյամբ քո փրկելով՝ հաստատուն վեմիդ վրա կառուցես:


Օրհնյա՜լ ես կրկին, օրհնյա՜լ վերստին,


Ամեն ինչի մեջ միշտ օրհնաբանված՝ հավիտյանս հավիտենից. ամեն: