Արժանապատիժ ժանտագործս օտար՝


Գունդը Բելիարի աճեցրի անսաստ իմ ընթացքով:


Ճարպիկ, խաբեբա և գարշորեն պարող դևերի համար


Կաքավումներ, կայթեր, ցույցեր ու վազքեր պատրաստեցի ես իմ ծուլությամբ,


Եվ ընդունեցի դահիճներից այդ կործանված՝


Հարվածներ գաղտնի և խոցեր անհայտ: Քրիստոսի խաչով չհալածեցի ես այդ վտարվածներին,


Այլ առավել ևս զորացրի նրանց:


Հեգ ողորմելուս անօրենության հետևանքով


Հայհոյվում է Հիսուսիդ անունն այսականների մեջ78Եսայի ԾԲ. 5,


Ինչպես մի ժամանակ հեթանոսների մեջ՝ Իսրայելի պատճառով:


Ես ինքս իմ ձեռքով տնկեցի իմ մեջ


Ապականարար և վնասակար բազում պատուհասներ՝


Հոգուս ծաղիկն ուտող և սպառող ժանգն ու թրթուրը և այլ ուտիչներ,


Որոնց սուրբ Հովելն է նկարագրում իսրայելացոց երկրի համար


Իբրև օրինակ ավազակների և չար ոգիների՝ իր հրաշակերտ ողբերգության մեջ:


Սատակեցնելու փոխարեն՝ իմ մեջ ինքս ստեղծեցի, աճեցրի նրանց,


Եվ իմ անձի դեմ հավաքեցի բյուր մահազեն մարտիկներ.


Շուրջս անպատկառ և անիրավ կշտամբիչներ գոյացրի.


Զինեցի իմ դեմ անզգամ և անպարտելի հակառակորդներ.


Քաղցրի փոխարեն դառնությունն առա ինձ իբրև բաժին՝


Ես՝ Արարչի դեմ նենգավորս միշտ և բանսարկուի հանդեպ՝ հավատարիմ:


Ավա՜ղ աղետիս, վիշտ ու վտանգիս, մթին ամոթիս և անարգանքիս.


Ես ինչպե՞ս հիմա պիտի հանդգնեմ խոսքերս հայտնապես հրապարակել:


Մեծ է գուժկան ձայնս ու բարձրաղաղակ բողոքն իմ ահա՛ հույժ անտանելի:


Քանզի եթե հնար լիներ հոգիս տեսնել,


Պիտի երևար, թե որքա՜ն տգեղ է նա, տկար և ազազուն,


Հեծեծագին ցավերով մատնված ծայրաստիճան վարանումի,


Եվ մրոտված, աղտոտ գույնով զազրելի, ինչպես մեհյանի պաշտոնատար,


Զի միևնույնն է, թե՝ սպասարկել կուռքին ձուլածո և կամ ծառայել մեղքերի ախտին:


Արդ, ես քայլեցի կորստյան այս խավարահետ ճանապարհով


Եվ ցանկալի բաժինը դարձրի անկոխ անապատ,


Ինչպես մեղադրում է մարգարեն Իսրայելի քահանաներին79Երեմ. ԺԲ. 10: