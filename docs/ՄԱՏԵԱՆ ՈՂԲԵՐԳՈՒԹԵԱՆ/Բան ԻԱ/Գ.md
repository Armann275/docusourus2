Եվ ես, որ տմարդների կարգն եմ դասված՝ ինչպե՞ս համարեմ ինձ մարդ.


Ինչպե՞ս անվանվեմ բանական, երբ կցորդվել եմ հիմար անբաններին,


Ինչպե՞ս կարող եմ կոչվել տեսանող, երբ խավարել եմ ներքին լույսս ես,


Ինչպե՞ս համբավվեմ ես իմացական, Երբ իմացությանս դռներն են փակվել,


Կամ ինչո՞վ ցույց տամ ինքս ինձ որպես պատկեր Աստուծո անեղծ և անմահ, երբ անձնասպան եմ եղել հոգեպես.


Եվ ոչ իսկ շարժուն և կամ շնչավոր կարող եմ կոչվել, թո՛ղ թե հոգևոր և իմացական:


Անոթների մեջ անպիտան եմ ես և անարգագույնը՝ որմնաքարերի մեջ,


Արհամարհված եմ կանչվածների մեջ և վատթարը՝ հրավիրվածների խմբում,


Ահաբեկված մահվան արհավիրքով և բոլորից լքված անխրախույս:


Երուսաղեմի ցավերով ու տանջանքներով եմ ես պատժված, ըստ Երեմիայի խոսքի79aԵրեմ. Զ. 7.


Պակասել են օրերս հեծությամբ և տարիներիս ընթացքը՝ հառաչանքներով,


Ըստ սաղմոսողի նվագերգության79bԵրեմ. Լ. 11: Ինչպես ասվին ցեցից և փայտը որդից՝


Այդպես նաև ես սրտիս խիթերից հալվեցի իսպառ ըստ իմաստունի:


Ու սաղմոսողի խոսքի համաձայն սարդոստայնի պես մաշվեցի ահա և դարձա անպետ.


Առավոտյան ամպի և վաղորդյան ցողի պես ցնդեցի ես, մարգարեության խոսքի համաձայն:


Բայց ես իմ հույսը մարդու վրա չեմ դրել,


Որ տեսանողի ակնարկած անեծքն վրաս առնելով վհատվեմ անհուսորեն,


Այլ քեզ վրա, Տե՜ր իմ ոգեսեր,


Որ լցված անբավ բարեգթությամբ Նույնիսկ խաչի վրա բևեռված պահին՝


Մեծ ողորմությամբ աղոթեցիր դու առ Հայրդ


բարձրյալ՝ քեզ չարչարողների համար:


Արդ, շնորհի՛ր ինձ դու քավության հույս,


կյա՜նք և ապավեն, Որպեսզի թշվառ շունչս երբ փչեմ՝ ստանամ Հոգին քո բարի:


Եվ քեզ քո Հոր հետ ու քո Սուրբ Հոգուն՝


Զորություն, հաղթություն, մեծություն և փառք, հավիտյանս. ամեն: