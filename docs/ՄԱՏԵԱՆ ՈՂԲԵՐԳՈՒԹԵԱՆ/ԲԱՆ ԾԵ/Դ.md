Օտարներն ու չարի գունդերը գողացան սրտիս ստացվածքները,–


Համաձայն Գրքի կանխաբանության,


Որով սկսեց պակասել իմ մեջ իմաստությունը, ըստ առակողի,


Եվ ավելանալ ո՛չ բարու ցանկությունը:


Հոգուս աչքը չհառեցի կյանքիս գլուխը եղող


Քրիստոսին, Որպեսզի ուղիղ ճամփով գնայի:


Կամենալով ուժգին վազել՝ սուզվեցի սաստկապես,


Անչափելիին ձգտելով՝ չկարողացա հասնել իմ չափին,


Փորձելով բարձրանալ մեծագույնին՝ գլորվեցի ցած,


Երկնային ուղուց՝ անդունդ գահավիժեցի,


Զգուշանալով առավելապես՝ խիստ վնասվեցի,


Ուզելով մնալ ամբողջական՝ մանրապես մասնատվեցի,


Ձախի դեմ մրցել կարծելով՝ աջից գայթեցի,


Երկրորդը փնտրելով՝ առաջինը կորցրի,


Աննշանի հետևից գնալով՝ կարևորից զրկվեցի,


Ուխտը պահել ուզելով՝ դաշինքը դրժեցի,


Սովորություններիցս կտրվելով՝ կորուսիչները գտա,


Փոքրերից փախչելով՝ մեծամեծների մատնվեցի,


Ինչ որ ես ինքս էի ստեղծել՝ դաժան դատախազ կարգեցի իմ դեմ:


Սրանց բոլորին մատնված գերուս՝ դու ինքդ միայն կարող ես փրկել,


Մահվան ընծայված հոգիս վերստին կյանքին դարձնելով,


Զի դու միայն, Տեր Հիսուս, ճանաչվում ես բարերար,


Անսահման փառքով Հոր և Սուրբ Հոգու հետ


Օրհնյա՜լ հավիտյանս. ամեն: