Եվ արդ, այս անգամ հաճոյական ի՞նչ աղաչանքներ


Եվ ընդունելի խունկերի անուշ ծուխեր մատուցեմ,


Գովյա՜լ երկնավոր թագավոր Քրիստոս,


Եթե ոչ խնդրել, որ օրհնես ինձնից անիծվածներին,


Արձակել կապվածներին և դատապարտվածներին ազատել,


Բարիք անել նզովվածներին և պսակել թշնամանվածներին,


Սփոփել տրտմածներին և դարմանել խորտակվածներին,


Խնամել խրտնածներին և պատսպարել նենգվածներին,


Եվ մարմնով վիրավորվածներին բժշկել հոգով:


Եթե օրհնությամբ մոտեցա մեկին՝ լսի՛ր,


Իսկ թե անեծքով՝ մի՛ ընդունիր, գթա՜ծ:


Ես տառապյալս ամենաթշվառ, հետինս այս մատյանով աղոթողների մեջ՝


Բովանդակ հոգով ներեցի իմ դեմ մեղանչողներին:


Դո՛ւ արգելեցիր իղձը դժնդակ չար անեծքների,


Եվ ես խղճալով իմ հանդեպ բոլոր նենգավորներին՝


Իմ ամբողջ սրտով ցանկացա նրանց՝ հաշտություն գտնել բարիների հետ,


Եվ որոնց համար ծունր դնելով՝ պաղատեցի ես:


Հապա դու, որ ինձ այցի ես գալու,


Որքա՜ն ավելի պիտի ողորմես, ըստ քո մեծության,


Գովյա՜լ խնամակալ, կյանքդ մահկանացուիս,


Հզորդ՝ տկարիս, ամենակարողդ՝ վարանյալիս,


Աղբյուրդ իմաստության՝ հիմարիս և թմրյալիս:


Քանզի սխալվելով սաստիկ, ինչպես խավարին անընտել սուզակ,


Անզգայապես ես ինքս մահվան ծուղակը ընկա,


Չհասկացա կորուստը, որոգայթն անգիտացա,


Չտեսա որսացող ծածուկ մեքենաները,


Չկասկածեցի կեղծավոր վարմի խաբեությանը,


Չնկատեցի գայթակղությունը ինձ շրջապատած,


Չշոշափեցի պատանդիչ ցանցարկը կարթի,


Չարիքները վրա հասան ինձ,


Եվ ես չկարողացա ճանաչել նրանց, ըստ սաղմոսողի: