Եվ քանզի զվարթ արթնությունը մեր նինջ ես համարում,


Իսկ լռությունը խոր թմրության մեջ՝ ի քեզ ունեցած


Ուղիղ հավատքի համար՝ աչքերի ակնթարթ բացություն,–


Ուստի հոգուդ իմաստությամբ ուղղի՛ր հաջողվածքն իմ ձեռնարկածի,


Որի համար ահա աղոթում եմ ես մաղթանքներիս հեծեծագին ձայնով:


Զորացրու ինձ, Տե՛ր, ճգնավորական բարենպատակ իմ վաստակի մեջ,


Կարեկից եղիր իմ տկարությանն ու թեթևացրու սկիզբն աշխատանքիս:


Արագացրու առաջադրված այս ձեռակերտս, մշտապե՜ս կարող,


Դյուրացրու նրա ընթացքը դեպի ավարտում լրիվ:


Բերկրությամբ հասցրու ինձ գործի վախճանին,


Արա՛ այնպես, որ ժամանակին հասնեմ նպատակիս,


Ուղեկից եղիր իմ ճանապարհին,


Բարձր թռիչքով դեպի օգտակարն ինձ շտապեցրու,


Աջ կողմս կանգնիր ամենածանր վտանգի դեպքում,


Լսեցրու ձայնդ անձկությանս պահին,


Կորստյան ժամին ձեռքովդ փրկիր,


Ներգործիր մատովդ, երբ որ նեղն ընկնեմ.


Հարթիր արգելքներն ամենաչար խափանման,


Հոգեղենիդ առաքմամբ, ինչպես Ամբակումին, ի՛նձ էլ ճար արա,


Խոսք շնորհիր ինձ ատյանում, կանգնած՝ բազմության առաջ,


Իմաստություն դիր իմ մեջ, երբ դեմ-հանդիման կանգնեմ քննության:


Կամքիդ ամպով հովանի եղիր ինձ հրաշապես,


Ու հանդարտեցրու քո կենաց փայտով մրրիկն


իմ ծովի, Սանձիր երկրային կենցաղի պատկերը քո հրամանով.


Զի եթե դու, Տե՛ր, ողոմությունդ կամենաս ցույց տալ,


Կոհակներն այդ լույծ կարծր կլինեն ավելի, քան քար,


Իսկ եթե զլանաս խնամքդ ցամաքում՝


Ամուր գետինը, որպես անկայուն, փուլ կգա իսկույն մեր ոտքերի տակ: