Ընդունի՛ր, Հիսուս, ձեռնարկությունն այս պաղատանքներիս՝ քեզ ի հաճություն,


Եվ ամենակասկածելի սայթաքումն իմ փոխարկիր մեծ վստահության:


Ինչպես ջրհեղեղի ամենակործան դարում,


Ովքեր գետնի հարթ տարածության վրա ապրում էին անհոգ, առանց երկյուղի,


Ողորմությունիցդ զուրկ մնալով՝ կորստյան մատնվեցին.


Իսկ հովանավոր լաստի երերուն հատակի վրա


Գթածիդ անվամբ ապավինվածներ պահպանվեցին,-


Այդպես, նրանց հետ և ինձ մշտերեր աղաչավորիս


Մարդասիրաբար ազատիր և տար դեպի խաղաղ նավահանգիստ:


Հոգևոր շահի վարձն ինձ հետ բերելով,


Եվ իմ բազմաթիվ և ստորաքարշ մեղքերս թողած,


Քո առակավոր խոսքի համաձայն, քեզ եմ գալիս, Տե՛ր,


Միանալով քեզ հավերժ անբաժան, օրհնյա՜լդ համակ:


Եվ կցորդելով այս մաղթանքներին հոգեղեններն ամենամաքուր


Մարտիրոսների հետ այն հողեղեն, որոնք փորձվեցին հրով ու ջրով,


Եվ մեր փոխարեն խնդրեցին քեզ այս աշխարհից ելնելիս,


Եվ մեզ հիշատակ թողին օգտակար,–


Մեզ ձայնակցելով, միայն ասեն՝ թող լինի՛, լինի՛: