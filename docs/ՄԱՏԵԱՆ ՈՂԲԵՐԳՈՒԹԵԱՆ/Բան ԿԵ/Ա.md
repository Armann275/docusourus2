Եվ արդ, ես նախնիս ամբարիշտների,


Գլխավորս մեղավորների, պետս անիրավների,


Առաջինս պարտավորների, պատկերս հանցավորների, Ատտիկեցիս175Ատտիկեցի կամ աթենացի հունաց համար նույնպես թե՛ ընտիր և թե՛ հոռի է նշանակում, որովհետև Ելլադայի ոստանիկ գավառի բնակիչները որքան անվանի էին իմաստությամբ և գիտությամբ, նույնքան էլ անառակ և անպարկեշտ վարք ու բարքով էին հայտնի: ըստ վատթարության և ո՛չ ըստ բարեբաստության,


Անպատումներն իմ պատմեցի ահա՛,


Ամոթալի արարքներս նշավակեցի,


Գաղտնիքներն հրապարակեցի,


Ծածուկներն հայտնեցի,


Թաքցրածներն ի ցույց հանեցի,


Ամփոփվածներն տարածեցի,


Դառնության մաղձը ժայթքեցի,


Գործակցությունս չարին՝ մատնեցի,


Վերքիս թարախն ամբարված՝ քամեցի,


Մեղքերիս խորությունը ծանուցեցի,


Կեղծիքների ծածկույթը մի կողմ քաշեցի


Տգեղության քողը վերցրի,


Ամոթանքի զգեստը մերկացրի,


Գարշելիներն ի հայտ հանեցի,


Մրուրը մահվան փսխեցի,


Պալարներն հոգուս խոցերի քահանայապետ Քրիստոսիդ բացի:


Անձս անխնա չարչարեցի,


Մարմնիս նկատմամբ սեր ցույց չտվի,


Հին արմատներն ի տես հանեցի,


Բնությանս կարիքներին չընդառաջեցի,


Միաբանության կապը նրանց հետ խզեցի,


Սրտիս դղյակը քանդեցի,


Որսացված կամքիս հետ, իբրև մահվան դարանակալի հետ, կռվեցի,


Պահուստն անհայտ իմ մեղքերի արտաքս հանեցի:


Մթերված ախտերի գանձը մեծիդ առջև դրեցի,


Դատախազին դատավորի հանդեպ կանգնեցրի,


Ապառնիների փորձն այժմից առա,


Կործանողի հետ դաշինքն իմ բեկանեցի,


Խաբեբայի հետ ուխտս խափանեցի,


Մարտի հաղթական ավարտը, Հիսուս, քե՜զ


վստահեցի, Ռազմիկ գնդերը շարժման մեջ դրի,


Հարձակումներին դիմադրելու հույսն


Աստուծո խոսքի վրա հիմնեցի,


Խավարասերների փաղանգը լուսեղենների զենքին մատնեցի: