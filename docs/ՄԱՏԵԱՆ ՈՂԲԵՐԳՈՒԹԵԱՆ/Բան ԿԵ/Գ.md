Բայց և դու դարձյալ օրհնված ես բոլոր արարածներից՝


Երկնայիններից, երկրայիններից և մեռելներից սանդարամետի,


Անպարտականդ այս տարագրության:


Ե՛ս վրիպեցի, ե՛ս օտարացա, ե՛ս հիմարացա,


Ե՛ս պարտվեցի և դարձա խոտան:


Ե՛ս վհատվեցի, ե՛ս կարկամեցի և կործանվեցի.


Ե՛ս մոլորվեցի, ե՛ս մատնվեցի, ե՛ս մերժվեցի.


Ե՛ս խորթացա, գերվեցի և գայթակղվեցի.


Ե՛ս նզովվեցի, ե՛ս թշվառացա, հարբեցի և վատթարացա,


Ե՛ս ընկղմվեցի, ե՛ս խաբվեցի, ե՛ս անօրենացա.


Ե՛ս ապականվեցի, մահացա և իսպառ եղծվեցի:


Այս բոլորի մեջ դու չարության մատ չունես,


Մնում ես դու միշտ միա՜յն ու միայն անփոփոխ բարի:


Երբ կամքդ ինձ հետ է՝ խավարը ճառագայթ է ինձ համար.


Հույսիդ ճրագն երբ կա, գիշերն արշալույս է.


Հաղորդվելով մարմնիդ՝ կասկածների ամոթանքից զերծ կլինեմ.


Իսկ ես ինքս ինձ կենդանի չեմ համարում, հիշելով վախճանն անխուսափելի,


Եվ ոչ էլ կորած եմ կարծում ես ինձ,


Քանզի անկասկած հավատում եմ ես նորոգման հրաշքին:


Կյանքիդ դուռն առջևս համարում եմ փակ՝ իմ անքավելի մեղքերի համար,


Բայց ես տեսնում եմ միաժամանակ դրախտն իմ առջև բաց,


Որ ավետում է փրկությունդ ինձ:


Քանզի ո՛չ այնքան վհատության գույժն է տագնապեցնում,


Որքան փրկության համար կարկառած ձեռքդ է խրախույս քաջալերական:


Ուստի, տո՛ւր դու, Տե՜ր, տո՛ւր ողորմություն


Գոհաբանություն կարդացող բոլոր բանականներին,


Օրհնյա՜լ հավիտյան. ամեն: