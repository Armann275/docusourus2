Եվ արդ, ամենայն արարածների ստեղծիչ Քրիստոս,


Որդիդ բարձրյալ Աստուծո,


Մի՛ մեղադրիր ինձ՝ դատելով խստիվ մեծ օրն հատուցման,


Ինձ որ ա՛յժմ արդեն պարսավված եմ խիստ խոսքերով այսպես


Եվ ստացել եմ գանակոծության այսքա՜ն հարվածներ:


Ուրեմն, հզո՜ր, անքնին, անճառ. բարերար թագավոր անմահ.


Այսպիսի ամոթալից ինքնապարսավ խոնարհությանս համար,


Որով ինքըս ինձ անողոք կերպով դատափետեցի,–


Նվագներով այս մատյանի,


Ծածկի՛ր սատանայի դեմքն ամոթի անարգանքով


Եվ խաչիդ նշանով զորացրո՛ւ երեսն ամոթահարիս:


Լուսեղեն կնիքդ տեսքիս գեղեցկությանը թող միանա,


Նշանդ ամրության թող որ դրոշմվի իմ կերպարանքին,


Թող կենաց փայտիդ ձևը պատկերվի այտերիս վրա,


Արվեստն հրաշքներիդ որպես շուք թող որ տպվի ճակատիս,


Թո՛ղ չաղավաղվի քո լուսապաճույճ դրոշմն ինձ վրա,


Աչքիս բիբերից թող չվերցվի ճաճանչդ օրհնության,


Չհեռացվի գլխիցս քո վստահության առհավատչյան,


Տյառնագրությանդ փառքը բերանիս ամուր սեմերիցն թո՛ղ չսասանվի,


Երկրպագելի պահպանակդ թող միանա սրտիս զգայարանքին,


Գոյակցությանս չորս նյութերի մեջ քառաթևիդ լո՜ւյսը թող թափանցի,


Փրկչիդ իշխանությունն օժանդակի թող կարկառվող ձեռքիս,


Մատուցման համար ստեղծված մատներիս


Համարձակության խորհրդարանդ թո՛ղ բարեգործե:


Աշխարհից մեկնելիս՝ սրբությունդ ինձնից թող չհեռանա,


Երբ պատանեն պարտապանիս՝ պատիվս թող չպակասի,


Փրկությունդ անդավաճան թող չլքի հոգիս,


Ու չջնջվեն քոնը համարվող շնչիցս գրերն կենդանատուիդ,


Զորեղ արյունիդ նկարը թող չեղծվի խորանից իմ աստվածատիպ,


Եվ բնակվի ինձ հետ գերեզմանիս մեջ:


Թշվառ մարմնիս մաշվելուց հետո շնորհիդ օծումն ինձ մոտ թող պահվի,


Որ նորոգության օրը նրանով ես ներկայանամ փառաց փեսայիդ,


Ճանաչվեմ թող ես այդ նշաններովդ ու վաստակներովդ պճնվեմ,


Ու մեծագույնիդ երախտիքներով գնահատվե՛մ թող,


Եվ ողորմությամբդ քավված՝ ավազանի զգեստով պերճանա՜մ,


Տո՛ւր ինձ, բարեգութ, վերարկուդ անապական,


Որ տառապում եմ մարմնիս մեղքերով:


Թող որ քոնոնց դեմ չելնի՛ բանսարկուն,


Հոգիս հնացնողը թո՛ղ ոչնչանա,


Խավարաբնակների խաբկանքները թող հանդես չգան,


Թող քո անունով օրհնվի, գթա՛ծ, վիհն իմ հանգստյան,


Թող ողորմությամբդ լցվի լիուլի գուբն իմ գերության,


Թող որ քեզանով ընդարձակվի տեղն իմ թշվառության,


Թող խաղաղ լինի, խնամո՛ղ, ինձ համար բանտը բարկության,


Թող արգանդը մութ՝ սնի իր մեջ հանուն հարության,


Հույսովդ թող ինձ իր մեջ ամփոփի տունը անձկության,


Թող ես քո ձեռքով պահվեմ խշտյակում այդ տարտամության,


Թող որ ընդունվեմ ես քո թևերով տագնապի տան մեջ,


Եղի՛ր դու, գովյա՜լ, ինձ հետ վտանգով լեցուն սենյակում,


Ավա՜ղ ինձ այստեղ բյուր-հազար անգամ,


Զի երբեմն վերնային էի և այժմ անդնդային,


Տոնելի երբեմն և այժմ եղկելի: