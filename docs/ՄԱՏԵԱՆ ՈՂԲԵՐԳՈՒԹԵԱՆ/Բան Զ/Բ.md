Եվ քանզի արժանի չեղա պարծենալու փառքով սրբերի հետ,


Որոնց բերանները լի են ծիծաղով, և շրթունքները՝ ցնծությամբ,


Ըստ առակողի և սաղմոսողի,-

Ուստի և երկրորդ կարգին դիմեցի,


Որպեսզի այստեղ հիշատակեմ ես իմ նմաններին,


Թեև իմ բարքի թերությունների հետ համեմատած՝


Նույնիսկ նրա՛նք էլ բարձր են ինձանից,


Ինչպես ապաշխարողը՝ չապաշխարողից:


Այսպես, տոնելի եղավ Մանասեն, Պատիվ ստացավ և փարիսեցին,


Զի ես նրանցից ավելի՛ դաժան ամբարիշտ եղա:


Գովվեց անառակ որդին, քանի որ չեղավ նա ինձ պես անդարձ ուխտազանց:


Հիշվեց կեղծավոր որդին Ամասիայի,


Որ չեղավ ինձ չափ ապերախտ սաստիկ և շնորհուրաց:


Օրհնություն առավ ավազակն անգամ, որ դատախազն է անհավատների.


Պոռնիկ կինն անգամ պատիվ ստացավ, իբրև նախամայր զղջացողների:


Փարավոնից ոչ պակաս կարծրացրի ես իմ սիրտը.


Ոչ նվազ եբրայական խուժանի կատաղությունից`


Արարչիդ դեմ ընդվզեցի, Աստվածամարտներից ետ չմնացի


Ու չխորշեցի բոլորիս ստեղծողիդ ուրանալուց:


Ծփացի մրրիկներից հուզված ծովի նման.


Չսարսեցի սաստիկ քո հրամանից ու չպատկառեցի այնքան,


Որքան մեծածուփ ծովի ալիքներն իրենց ափերից:


Իմ գործերի չափն ու քանակը որոշելու համար ավազակույտը վերջացավ,


Պակասեցին նրանց անբավ շեղջերը՝ չափելու կուտակումներն իմ անօրեն արարքների: