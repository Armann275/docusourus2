Մթին գիշերվա այս ժամին ահա՛ ձեռքիս մատներով


Նշանիդ տյառնագրությունը քեզ եմ կարկառում.


Քեզ, որ ոչ միայն չես մթնում անգիտության խավարով, ո՜վ ամենատես,


Այլև անմատույց լույսի մեջ ես բնակվում ու հանգստանում:


Աղաչում եմ քեզ գոհաբանությամբ, ընդունի՛ր դու ինձ,


Ա՛ռ վշտահարիս հզոր թևերիդ պաշտպանության տակ,


Փրկի՛ր դրսից եկող պղտոր ցնորքներից,


Մաքրի՛ր սրտիս աչքերի տեսողության զգայարանքը դու,


Կենաց փայտովդ ինձ ամրապնդիր տխուր անուրջների դեմ,


Արյունովդ սրսկիր բնակարանիս շուրջ-բոլորը,


Կողքիդ կենարար արյան կաթիլով գծագրիր ճամփան իմ ելումուտի,


Քառաթևիդ ձևակերպումը թող պահպանարան լինի երդիկիս,


Ու խորհրդանիշն ամենափրկիչ քո տանջանքների,


Թող որ դեպի վեր նայող աչքերիս հանդեպ լինի միշտ,


Չարչարանքներիդ գործիքը թող իմ տան դռան ճակատին դրոշմվի,


Հավատքն իմ հույսի թող որ օրհնության ծառից կախվի քո:


Կաշկանդի՛ր դու, Տե՛ր, այդ նշանովդ հոգիների սատակչին,


Եվ թող ներս մտնի առանց արգելքի պաշտպանը լույսի,


Ցավերիս սաստիկ ծանրության հետ մեղքերիս բեռն էլ թեթևացրու


Մահճում, մտամփոփ լռարանիս մեջ,


Մտաբերելով հուսահատության պտուղները դառնահամ,


Խոստովանում եմ ամենագետիդ բոլոր անօրեն գործերը իմ չար: