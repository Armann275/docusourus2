Հանգստացրո՛ւ վաստակյալիս իմ բազմածուփ աշխատանքից,


Կործանված ոգուս տարակույսների տագնապը ցրի՛ր,


Դառնությունը վշտերի հետ և հեծությունը ցավերի հետ,


Անձկությունը թշվառությունների հետ,


Հառաչանքները խորտակումների հետ,


Սրտաբեկությունը ապշությունների հետ,


Թմրությունը շվարման հետ,


Արբեցությունը հիմարությունների հետ,


Սառելը սիրո և հրաբորբոք ջերմությունը ցոփ- ցանկական ախտի հետ,


Օժանդակ եղիր՝ ամենատխուր տարտամությամբ տկարացածիս,


Բարեգործ աջով քո շնորհատու, ձեռքովդ նորոգող, մատովդ կենսաբաշխ,


Մշտափայլ փառքովդ, անեղծ մշտակայությամբդ, երեսովդ զվարթ,


Պաշտելի Էիդ իսկությամբ և բարձրությամբ երկրպագելի


Կտրի՛ր խեղդվողիս վշտալից հեծեծանքները,


Չարի հնարքը նոր և բանսարկուի խարդավանքը հին,


Օտար դրդումներն ի մահ մղողի,


Անպատշաճ դեպքերն ամենօրյա եղեռնագործի,


Աչքակապ ճարպկությունները դաժան դևի,


Փաղաքշական բոցաշնչությունը գրավող կախարդի:


Պահպանի՛ր դու ինձ այս մահահանգույն հանգստյան վայրում՝


Թաքուն մտքերից, մասնավոր սխալանքներից,


Մեծագույն մոլորանքներից, փոքրագույն սայթաքումներից Ե


վ չար խաբուսիկ ձանձրություններից:


Հեռացրո՛ւ հանցավոր ծառայիս զգայություններից


Խորհուրդներ անդեպ, կրքեր բասրելի, վարք անարգելի,


Դեպքեր անպատկառ, վրիպելի հետքեր, պատրանքներ ծաղրելի,


Խոհեր անգոսնելի և ավելորդաբանություններ արհամարհելի:


Քեզ ապավինածիս զինի՛ր անսխալ հոգով և մաքուր մարմնով՝


Հողմերի շնչից, բուռն հարվածներից,


Փոթորիկների բախումից, մրրիկների պոռթկումից


Եվ գազանների հարվածներից զերծ մնալու համար:


Երբ փակեմ աչքերս՝ սրտիս նայվածքը թող չստվերանա,


Այլ զվարթանա, պայծառանա ու վայելչանա,


Փայլի թող քեզ հետ, Տեր Հիսուս Քրիստոս, լուսավոր վառմամբ անշիջանելի:


Խոսքովդ մաքրիր իմ ննջատեղին՝


Խորամանկություններից, երկյուղներից,


Քեզ ատելի հիշողություններից,


Աստվածամարտ մտածումներից, Հանցավոր խենթություններից,


Տիրանենգ անշնորհքություններից Եվ աստվածընդդեմ պառակտումներից:


Խնամակալ լինես ինձ երկնային քո գնդերով, պետություններով


Եվ իշխանություններով զորավոր ու անհաղթելի,


Որոնք մաքուր մատակարարներ են սուրբ Աստվածությանդ.


Առաքյալներն՝ ավետյաց Ավետարանով,


Մարգարեներն իրենց Կտակարաններով,


Եվ վերջին օրը երջանիկների քեզ ընծայվող մաղթանքներով:


Այնժամ երկյուղով և քեզ հաճելի տրտմությամբ ես պիտի նիրհեմ284Բ. Կորնթ. Է. 9


Եվ քո շնորհիվ բուռն ուրախությամբ արթնանամ կրկին:


Եթե վհատությամբ ննջեմ նույնիսկ.


Հոգևոր բերկրությամբ պիտի հարություն առնեմ դարձյալ,


Եթե մինչև իսկ մեղքով ընկողմանեմ,


Պիտի կանգնեմ կրկին՝ մաքուր խղճով և անաղտ անբծությամբ: