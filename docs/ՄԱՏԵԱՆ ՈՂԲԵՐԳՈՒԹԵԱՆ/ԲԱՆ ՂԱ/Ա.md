Տե՜ր, Տե՜ր գթությանց և Աստված ողորմությանց,


Անուն մեծատառ, ձայն ահեղալուր, կոչումն ահավոր,


Համբավ անպարփակ, բարբառ սոսկալի, հնչումն հիասքանչ,


Հուսադրություն բարերար, ամենողորմ քաղցրություն.


Որից վախեցած սասանվում են ողջ արարածները:


Ահիդ պակուցիչ սպառնալիքից՝


Սավառնում են սերովբեները ու քերովբեները թևամփոփվում,


Պարուրվում են պարերը լուսակերպների,


Երկնային բոլոր պետությունները երկնչում հիազարհուր,


Ու ցնծում են ողջ երկյուղած դողով՝ նավակատիքի բերկրությամբ:


Զարհուրում դևերն ու ընկրկում են գնդերը չարի,


Չքվում ոգիները խավարասեր,


Անդունդ գլորվում հրեշտակներն օտարի,


Խաչի նշանով խարխափում են հարձակումները ընդդիմամարտի,


Փակվում են քինոտ ամաղեկացիք բանտի խորքերում,


Անլուծելի հանգուցումներով պաշարվում խմբերն հակառակորդի,


Մահազենների գումարտակները արգելափակվում զնդանում անզերծ,


Դևերը պրկվում ահեղ հրամանիդ մետաղների մեջ՝


Ընդդիմախոսներն ամենայն պապանձվում անձայն,


Աներևույթների բազմությունները պարավանդվում են կորստյան հյուծմամբ,


Ու նեղվում անլույծ շղթաների մեջ առաքելությունք սուտ-քրիստոսների: