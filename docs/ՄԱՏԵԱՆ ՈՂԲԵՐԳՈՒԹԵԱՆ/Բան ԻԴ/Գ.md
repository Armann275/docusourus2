Եվ քանզի ես դառնությունների մրուրը ճաշակեցի,–


Տանջանքներ, խայթեր ու տխրություններ, վշտեր հոգեկան,


Ցավեր անդարմանելի և տարակույսներ անհուսադրելի,


Ամոթանքներ անպարտակելի, խայտառակություններ անծածկելի,


Պատկառություններ անհամարձակ, փախուստներ անդառնալի


Եվ հալածանքներ անմարդասիրելի,


Երկար ու ձեռնունայն, անպաշար ուղևորություն,–


Ուստի և դու, ո՜վ փրկություն, զորություն և օգնություն,


Ողորմություն, լուսավորություն, քավություն և անմահություն,


Տեր Հիսուս Քրիստոս, Որդի կենդանի Աստուծո,


Արարիչ երկնի և երկրի,


Որ ջուր ես տալիս ծարավներին անջուր անապատում,


Օրհնյալ, բարգութ, հզոր, մարդասեր,


Երկայնամիտ, խնամակալ, հնարավոր, այցելու,


Պաշտպան աննախանձ, պահապան հաղթող և կյանք անկորուստ,


Միջնորդ երկնային, լիություն աննվազ, երանություն տոնելի,


Քո ողորմության աջ ձեռքը սիրով երկարելով ինձ՝


Ընդունի՛ր և ներկայացրու քավված և սրբված ամենապարտիս՝


Քեզ հավասարապատիվ Հոգուն, ո՜վ կենդանի


Բան, Որպեսզի քեզնով հաշտված վերստին՝ իմ մեջ դառնա նա:


Եվ քո միջոցով Նա, որ զորեղ է ինքնությամբ


Իր մաքուր կամքով ինձ սրբագործած՝


Հորդ ընծայելով՝ Միաժամանակ ամբողջ իմ շնչով անբաժանորեն


Կապի, միացնի բարեշնորհիդ հետ:


Որի համար՝ քեզ, Հորդ ու Սուրբ Հոգուդ՝


Երրյակ անձնավորությանդ՝ մի բնությամբ և մի աստվածությամբ-


Փա՜ռք և բովանդակ արարածներից գոհաբանություն


Հավիտյանս հավիտենից. ամեն: