Եվ ահավասիկ, ապրելու հույսի լարը կտրվեց,


Ու վարակվեցի՜ ես բոլորովին գարշ բորոտությամբ.


Տգեղ, սպիտակ ու փոքր-ինչ փայլող պալարի պես այն,


Որը կրկնակի մեր անմաքրության իբրև նշանակ՝


Նախնական ախտի սպին է պահում երկդիմի կերպով85Ղևտ. ԺԳ գլուխը,


Ապականությունն ինձ պաշարելով՝ սպառեց մարմինն իմ բոլորովին


Պարծանքի նշույլը բոլորովին շիջավ ինձ համար,


Փրկությունը վտանգվեց, բարին ստվերացավ,


Կյանքի դուռն ընդմիշտ փակվեց,


Մխիթարությունը վերացավ,


Դատաստանի ատյանը մոտեցավ,


Մահվան թույնն արծարծվեց իմ մեջ,


Սպանվածն իմ մեջ կրկին կենդանացավ,


Նավահանգիստը քարերով խցվեց,


Հույսի շավիղը կուրացավ,


Շնորհի ծածկույթն ինձանից հանվեց,


Փառքի վայելչությունն աղոտացավ,


Առաջնորդող հանճարը խափանվեց,


Կշտամբանքների փուշը շատացավ,


Անօրենության ուղեշը ծաղկեց,


Գեհենի բոցը բորբոքվեց իմ դեմ,


Ծառայության լուծը սաստկացավ,


Ստրկության կապը զորացավ,


Կառույցը պահող սյունն ահա ընկավ,


Բարձրության վստահարանը կործանվեց,


Ընտանի միաբանությունն անջրպետվեց,


Եվ տխրեց սաստիկ սրբություն սիրող Աստուծո Հոգին: