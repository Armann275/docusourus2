Եվ արդ, ի՞նչ բաների արժանի համարելով ինքս ինձ, մոտենամ ես քեզ աղերսելու,


Արքայությա՞ն, որից վրիպեցի,


Թե՞ վայելուչ փառքիդ, որից զրկվեցի,


Թե՞ անմահ կյանքիդ, որից վտարվեցի,


Թե՞ պարակցությանը հրեշտակների, որից տրոհվեցի,


Թե՞ արդարների մասնակցությանը, որից ջոկվեցի,


Թե՞ ուռն լինելու կենդանի որթի, որից պոկվեցի,


Թե՞ ոստը բերկրության ծառի, որից գոսացա,


Թե՞ ծաղիկը փառքի շնորհի, որից թափվեցի,


Թե՞ ժառանգավորն պանծանաց, որից կորացա,


Թե՞ հայրական հարազատ գրկին, որից դուրս ընկա,


Լուսեղեն զգեստո՞վ պարծենամ, որից մերկացա,


Թե՞ ստացողի դարձին հուսամ ես, որից խորթացա,


Ըղձալի լույսի՞ն դիմեմ ես արդյոք, որից մեկնեցի,


Թե՞ ոսկորներին հոդվեմ Հիսուսի, որից մերժվեցի,


Նրա թևերի՞ն մոտենամ, որից օտարացա,


Թե՞ ապավենին ապաստանեմ ես, որից զատվեցի,


Նորոգությա՞նը հուսամ փրկարար, որից մահացա,


Թե՞ զվարթարար զգաստությանը, որից լքվեցի,


Կամ ուխտադրական կենաց կանոնին, որից փոխվեցի,


Թե՞ հաստատական օրինադրության, որից սահեցի,


Անշարժ, անսասան Վեմի՞ն կառչեմ ես, որից սասանեցի,


Թե՞ սրբոց գնդին լինեմ դասակից, որոնցից ինքս ինձ ի դուրս մղեցի,


Անդրանիկների քաղաքո՞ւմ84Հրեշտակների երկնային բնակարանը կամ ըստ ոմանց՝ Առաքելական եկեղեցին: շինվեմ, որից ես գերի քշվեցի,


Թե՞ ամենօրյա հացին աղոթեմ, որ չվաստակեցի,


Թե՞ տաժանքների վերացումն խնդրեմ, որոնց համար չքրտնեցի,


Թե՞ պարգևներով պսակվեմ ես այն, որոնց արժանի չհանդիսացա


Կամ կենաց գրքո՞ւմ արձանագրվեմ, որից ջնջվեցի,


Թե՞ երախտիքներդ հիշեմ ես արդյոք, որոնք մոռացա: