Աղաչում եմ քեզ, միա՜կ խնամակալ, մարդասեր, գթած,


Կեցուցիչ, հզոր, այցելու, պաշտպան,


Թող ի զուր չանցնեն ինձ համար մարդացած


Աստծուդ փրկարար չարչարանքները,


Ոչ էլ ընդունայն՝ մատնության գիշերը թափած քրտինքիդ կաթիլն արյունախառն.


Թող չստվերանա երախտիքը լույսիդ,


Որ ձրիաբար, առանց փրկանքի պարգևեցիր ինձ՝ թշվառացածիս.


Թող չջնջվի շնորհներիդ ավետիսը,


Որ քո կողքից բխած կայլակները նորոգեցին.


Թող անօգուտ չլինեն չարչարանքներիդ պտուղները,


Որ մատուցեցիր ինձ՝ կարոտյալիս.


Թող չպարծենա արտաքսված բանսարկուն,


Ինձ՝ ստեղծածիդ սեփականելով.


Հաղթիր քո կամքով չարի իղձերին,


Թող դարձյալ ապշի մի անգամ արդեն զարհուրածը,


Թող կրկին դատապարտվի իսպառ դատապարտվածը,


Մի՛ խնայիր խոսքդ ազատարար,


Որ ինձ՝ ստեղծածիդ ընծայելով քեզ, նորից քեզ դարձնի:


Ցույց տվիր անճառ բարերարությունդ՝ հուսահատության չսպասված ժամին,


Երբ բոլորովին կտրված արդեն և օտարացած էր շարժումը կենդանության:


Մեռար անմահդ և նորոգեցիր մահացածներին.


Համաձևության օրենքի կարգը եթե փոխեցիր257Այսինքն՝ եթե փոխեցիր օրենքի այն կարգը, որ հանցանքի չափով էր պատժում...,


Ուրեմն դյուրինն ու հեշտագույնը, առավել ևս հնարավորը մի՛ արգելիր դու,


Ո՜վ սկզբնաձիրդ ողորմածության,


Բարեմիտ, օրհնյալ և երկայնամիտ թագավոր:


Ներգործի՛ր խոսքով քո ամենազոր,


Որով առաջին օրը դու լույսն ստեղծեցիր,


Եվ ես անմիջապես դեպի լա՜վը պիտի փոխվեմ.


Եվ եթե ինքս ջանադիր չեղա հետևել լույսիդ՝


Դո՛ւ ել ինձ այցի, հայրական լույսից ծագած ճառագայթ:


Թող կանչվեմ քեզ մոտ վնասապարտ ծառաս՝


Քեզանից շնորհ և ողորմություն գտնելու համար.


Պարտքերս հատուցելու համար ժամանակի երկարաձգման կարիք չկա,


Շնորհ արա ինձ՝ տառապյալիս տեսնելու երեսդ-


Լույսդ՝ խավարում վհատ սրտերի:


Արգելի՛ր, փակիր այն ճանապարհը, որտեղից զեղուն բարիքները քո


Խույս են տալիս միշտ իմ հիշողության տեսողությունից.


Քո միշտ մնայուն գանձերի շնորհն ամենապայծառ պահիր ինձ համար,


Որ ես դառնալով ընտիր, պատվական՝ քո՛նը անվանվեմ՝


Պաշտպանված քեզնով, անսահմա՜ն բարի: