Փութա՛ ինձ շուտով ողորմել, գթած, աղաչում եմ քեզ,


Ողորմի՛ր հզոր, կրկի՛ն ողորմիր:


Մի՛ փոխարկիր դու չարիքներս երկունքի ցավերի, ո՜վ համակ բարի,


Մի՛ վերցնիր վտանգվածիս քո կողմից պարգևված շնորհը.


Մի՛ խլիր փչումն ամենաօրհնյալ հոգուդ.


Մի՛ լուծիր խնկելի կնիքն արքունական քո պատկերի:


Սրբված սրտիս մեջ թող չհայտնվեն մեղքերի փշեր:


Մի՛ խզիր քեզ հետ սիրույս ամրապինդ կապը միության.


Մի՛ զլանար ինձ լեզվի ճարտարություն՝ վայելուչ ու ճոխ ճառելու համար.


Մի՛ պակասեցնի արժանիքն աջիս, որպեսզի լույսիդ մասունքը բաշխեմ:


Մի՛ գրիր ծանր մահացու մեղքերս կյանքի դպրության քո մատյանի մեջ.


Մի՛ պահիր, մի՛ համարիր իմը, Մի՛ հիշեցնի, մի՛ ամաչեցնի,


Մի՛ նախատիր, մի՛ ոտնահարիր,


Մի արձանագրիր մեղկություններս,


Մի՛ կորստաբեր գործերս ամբարիր,


Մի՛ որպես մեղադրյալ ամբաստանիր ինձ,


Մի՛ աճեցնի ինձ հետ ծառն անեծքների,


Մի՛ արձակիր իմ մեջ վնասակար սաղարթ.


Մի՛ ընձյուղիր մեղքերի ծաղիկ և մի՛ թողնի, որ պտուղ բերի նա.


Մի՛ դնիր իմ առաջ պարտքերիս թուղթը:


Մի՛ թվիր երկնաստեղծ մատներիդ ճյուղերի վրա՝ գործած մեղքերս.


Մի՛ ահեղորեն ընդդիմախոսիր՝ անօրենությունս հիշատակելով.


Մի՛ հանձնիր կամքիս հոգուս ավանդը՝ գերեվարելու.


Մի՛ փառավորիր ինձ այստեղ, որպեսզի այնտեղ չդատապարտես.


Անցավոր կյանքի այս նվազագույն, սին հաճույքներով՝


Մի՛ տուժել տա ինձ՝ հավիտենական բարիքներն անբավ.


Մի՛ չափիր փառքը անվերջանալի՝ այս ժամանակի կարճատևությամբ.


Մի՛ գրավ դնի կյանքըդ անարատ՝ իմ վշտահառաչ հովտի փոխարեն.


Մի՛ փոխանակի քո անճառելի լույսը՝ մթամած այս ստվերի հետ.


Մի՛ թողնի մտքիս երասանը դու, որպեսզի չերթա՜մ զարտուղի ճամփով.


Մի՛ համարիր բավ հանգստիս համար՝ կամուրջն աշխարհի.


Մի՛ պահիր հովիտն իմ խոհեմության ստվերի ներքո, որ հանդերձյալում չհրապարակվեմ:


Եթե ամբարես չար գործերս անթիվ, կմեռնեմ ողջ-ողջ.


Եթե սրտիս մեջ շտեմարանես՝ այժմվանից անբոց պիտի այրվեմ.


Եթե անօրեն արարքներս դու քննության առնես՝


Առանց քո առջև ելնելու՝ պիտի հալվեմ ես իսպառ


Եթե մեղքերս թողնես, որ ինձ հետ տնկակից աճեն՝ նրանցով պիտի մաշվեմ, սպառվեմ: