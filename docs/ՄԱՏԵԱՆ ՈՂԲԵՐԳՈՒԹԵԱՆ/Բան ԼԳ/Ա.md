Բանաստեղծությունս այս պաշտամունքի,


Որ հոգուս բերքից նվիրում եմ քեզ, օրհնյա՜լ բարեգութ,


Խառնի՛ր, կցելով հավասարապես խնկազգեստների նվիրումներին,


Բարեպաշտ կնոջ՝ Մարիամի յուղի հետ անուշահոտ:


Հավասարելով նույն այն երջանիկ պոռնիկների հետ,


Որոնց հարգանքով հավերժահրաշ ընդունեցիր դու,–


Թող որ մեծապես պարարվես և իմ նվաստ խոսքերով,


Անհասանելի և բարեբանյալ բարձրյալիդ գլխին տեղ տալով նրանց,


Զերծ սաղմոսողի բամբասանքներից, որ ասում է, թե՝


«Մեղավորի յուղը թող չօծի վարսագեղ գագաթը»:


Այլ արա՛ այնպես, որ զորեղացած կրկնակի չափով


Բուրումն այս գրքիս խոստովանության ազդի շատերին,


Նման համասփյուռ, ամենատարած տանն աշխարհալիր,


Եվ լինի նրանց հիշատակի պես անմոռանալի:


Դու նույն այն Տերն ես, որ զգաստացրիր կանանց մեղավոր և չարախորհուրդ,


Որոնց այլաբանական նմանությունն էր վարքը մարգարեի,


Որ ճշմարտատիպ քո պատկերի պես կերպավորեցիր.


Առաջ նրա՛նց մեջ այն անճառորեն տպավորելով՝


Ծայրագույն շնորհիդ կատարումը դու ինձ ցույց տվեցիր:


Անասուններին որպես կերակուր գարու փոխարեն՝


Քո կենաց հացի ցորենի բերքը դու բազմահամբար մեզ պարգևեցիր:


Ապականացու արծաթի տեղակ քո արքունական պատկերը տվիր.


Հիմարաբար թմրեցնող գինու փոխարեն Արարչիդ արյան բաժակը տվիր.


Հին ժողովրդի հայրատ կնոջից առած յուղի տեղ՝ շնորհիդ օծումն ինձ դարձրիր դու.


Վերցված գլխաշուք կտավի տեղակ՝ անբիծ վերարկուն.


Պերճաշուք ապարանջանի փոխարեն՝


Օրենքով, Ավետարանով և գործնական առաքինությամբ ձեռք բերված թռիչքներ բարեմասնության.


Ականջը վայելչորեն զարդարող գինդի փոխարեն՝


Հիշատակն անստվեր տերունի ձայնիդ. Եվ լանջքը պճնող մանյակի տեղակ՝


Քո դրած քաղցր և արդար լուծի օրենքներն համակ: