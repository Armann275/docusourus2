Բայց ինչո՞ւ հիշեմ այսքանն ու մեկ-մեկ թվարկեմ այստեղ,


Անճառելիներն ի բաց թողնելով:–


Բարձրյալ Հոր հիշատակությամբ մեր կցորդությունը Որդու հետ,


Հանուն միածին Որդու՝ ընտանությունը Հոր հետ,


Եվ հաղորդումն Հոգու հետ՝ սրանց ակնարկությամբ


Խաչի փրկանքը և սփոփանքը խոսքի,


Ամենագետի կշռով հոժարակամ վարձատրումն բարվոք,


Ավազանը կենդանարար, որպես միջնորդ հաշտության,


Եվ այլ բարիքներ անթիվ, անհամար՝ բարերարիդ կողմից կուտակված,


Որ զերծ են լծից և հարկից ազատ, Իշխող են և ո՛չ իշխանության տակ:


Սրանք են ահա, որ մահվան դառնության մեջ ինձ անտարակույս կյանք են ավետում.


Զի եթե սրանք ես չունենայի, դեռևս վաղո՜ւց կորած էի ես,


Իսկ և իսկ, ինչպես երգողն է ասել:


Որդուն փոքրացնելով չէ, որ ես փառավորում եմ Հորը,


Եվ ոչ էլ Հոգին նվաստացնելով՝ Որդուն եմ տալիս նախապատվություն,


Այլ դավանում եմ Երեքն Համափառ՝ նույն Արարչությամբ: