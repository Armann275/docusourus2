Բայց ինչո՞ւ սրանցով պարծենամ ես և չամաչեմ դարձյալ նրանց համար:


Ուստի փոխելով եղանակն այս ողբերգական աղոթագրքի,


Ինչ որ հարմար է ինձ և արժանի՝


Մեղապարտությանս պատիժը պիտի հատուցեմ ես այս գլխում,


Որպես խստագույն դատախազ՝ համառոտ մեջբերումներ անելով մարգարեական գրվածքներից,


Ոչ թե նրանց հետ պարելով ուրախ, այլ լծակցելով նրանց ողբերին,


Ուր կան հառաչներ, հեծության ձայներ, ցասկոտ բողոքներ,


Խորտակիչ նախատինքներ, սաստիկ լաց ու կոծ:


Բայց մեծ Աստծուդ գութն ամենահաս հույս ներշնչեց ինձ,


Որով և վերև հիշված բազմաթիվ աղետների հետ տրվեցին նաև՝


Զղջումներ, խոստովանություններ, ավետիս, պարգև,


Լույսի երևումներ, խրախույսներ աստվածային, փառքի ժառանգություն,


Հրաշքների հայտնություններ և տեսիլներ սքանչելի,


Որոնցից ոմանք հույս են ներշնչում, ոմանք պատճառում վհատություններ,


Որոնց մեջ կամավ, ինձ՝ կործանվածիս վիճակվեց կորուստ:


Զի եթե վարագույրի ծածկոցը Եզեկիելն Աստուծո զգեստ անվանեց101Եզեկ. ԺԶ. 16,


Որով ժողովուրդը կարկատուն կուռքեր ստեղծեց, որը պոռնկանալ է համարում նրանց համար,


Հապա ես ո՜րքան ավելի պատիժ պետք է որ կրեմ,


Անմաքուրս, որ Աստծուն եմ հագել ներսից ու դրսից:


Զարմանում եմ ես, թե ինչպե՜ս չեմ կիզվում,


Շշմում, թե ինչպե՜ս չեմ հափշտակվում,


Տանջվելով, լքվելով, չարչարվելով ու ջախջախվելով,


Մանրվելով, խորտակվելով, կտրվելով ու կտոր - կտոր լինելով


Կորուսչի ժանիքներից, ինչպես որ գրված է Գրքում:


Բայց պահված է ինձ միայն սա՛, որպես հիշեցուցիչ շող փրկարար հույսի,


Թե Քրիստոսյան Ավետարանը կյանք է ճշմարիտ,


Ինչպես որ բառն էլ ա՛յդ է ծանուցում. Որով տրվում է՝ մեր մեղքերին դարձ,


Պարտքերին՝ շնորհում, եղծումներին՝ նորոգություն,


Քավություն անօրենության, բուժումն վերքերի,


Անդորրություն տագնապի, ներումն պատժի,


Հանդարտումն պատերազմի, անձրև՝ կրակի


վրա, Պատուհասի փոխարեն՝ պարգև,


Եվ սատակման տեղակ՝ շնորհի արժանացում,


Եվ կյանքի ազատություն՝ մահվան գործիքի փոխարեն: