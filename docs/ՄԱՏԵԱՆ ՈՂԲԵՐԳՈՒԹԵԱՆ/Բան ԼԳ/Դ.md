Ամենակալ, բարերար և մարդասեր Աստվածըդ ամենքի,


Երևացողների, աներևույթների Արարիչ,


Փրկող և զորացնող, խնամող և խաղաղարար,


Հոգի հզոր Հոր, Արդ՝ աղերսում ենք քեզ բազկատարած


Մենք ահավորիդ առջև, գոչելով, Մաղթանքով հեծության,


Սաստիկ դողալով և երկյուղով մեծ


Մոտենում ենք անզննելի զորությանըդ մատուցելու


Նախ՝ պատարագը մեր այս բանական,


Իբրև հայրական անսասան պատվին


Աթոռակցի և փառակցի, արարչակցի,


Եվ քննողի՝ գաղտնիքները խորածածուկ102Ա. Կորնթ. Բ. 10,


Կատարյալ կամքի Էմմանուել Հոր՝


Քեզ առաքողի, բոլորի փրկչի, Կենդանացնողի և ստեղծողի:


Քո միջոցով մեզ ծանուցվեց միասնական աստվածությանդ


Անձնությունը միասնական Երրորդության:


Քեզանով և քո միջոցով շառավիղները առաջին Նահապետաց, որ տեսանող անվանվեցին,


Անցյալներն ու գալիքները, Եղածներին ու չգոյացածներին


Անպաճույճ խոսքով վերապատմեցին:


Քեզ Մովսեսը Աստծու Հոգի ճանաչեց103Ծննդ. Ա. 2,


Որ ջրի վրա քո ընթանալով,


Զորություն անսահման, Հոգածու հզոր հովանավորմամբ


Պաշտպանելով թևատարած,


Գթասիրելով նոր ծնունդներիս՝


Պարզեցիր խորհուրդը գավազանի,


Որի օրինակով վերջին վարագույրի


Հոսուն մանվածը ստեղծելուց առաջ,


Տիրապես կարող,


Անէությունից՝ բոլոր գոյերի ու էակների


Բնությունն ամբողջ ստեղծագործեցիր:


Քեզանով բոլոր արարածները


Պատրաստվում են նորոգվելու


Հարության ժամին,


Որ մեր այս կյանքի օրն է հուսկ վերջին


Եվ օրն առաջին՝ ողջերի երկրի:


Քո ազգակիցը հոժար միությամբ


Հնազանդվեց քեզ՝ իբրև իր Հորը:


Հոր էակիցը, անդրանիկ Որդին՝


Մեր կերպարանքով, քո գալն ավետեց,


Ճշմարիտ Աստված՝


Հավասար ու համագոյ Հորը հզոր,


Քեզ հայհոյելն անքավելի համարեց,


Քեզ հաստելով՝ ըմբերանեց չարախոսներին,


Եվ ներեց արդար ու անարատ գտիչն ամեն ինչի,


Որ մեր մեղքերի համար մատնվեց


Եվ հարություն առավ՝ արդարացնելու մեզ104Հռովմ. Դ. 25:


Փառք նրան քո միջոցով, Բարեբանություն քեզ՝ ամենակալ


Հոր հետ Հավիտյանս հավիտենից. ամեն: