Եվ արդ, ես հետինս դավանողների, բարիքներից ունայն՝


Մտքիս աչքերով դիտելով սկիզբն իմ եղելության,


Որը տեղի ունեցավ Արարչի ձեռքով, անէությունից, - հավատում եմ լիահույս,


Թե Հիսուս Քրիստոս կարող է անել, ինչ որ կամենա:


Քանզի հավատացի, ուստի և խոսեցի,


Պողոսից խրատված և սովորած՝ Դավթից29Բ. Կորնթ. Դ. 13',.


Ուրեմն այժմ թող նրանց կենդանի աղոթքն ինձ


օգնի՝ Հավատքով ճանաչել նրան ճշմարտապես


Եվ նրա հարության զորությանն, ըստ առաքյալի,


Հաղորդակից լինել նրա չարչարանքներին,


Եվ այն բոլորը, որոնք հիշվում են հաջորդ տողերով:


Կցորդ է սրան և հույժ նմանատիպ՝


Հավատալն իսկապես և այն նոր փոփոխության,


Որով մեղավորը դուրս է գալիս քավված,


Չարագործն՝ արդարացած և անմաքուրը՝


սրբված, Եվ անքավելի մահացու մեղքով հանցավորըս ես՝ անդատապարտելի երանության


Եվ ստրկական կապանքներից զերծ՝ Երկնավոր ազատության տիրացած:


Եվ ի՞նչ կա արդյոք ավելի չքնաղ, քան սիրտն այն մեղավորի,


Որն իր միտքը գտած տարակուսանքի թանձր խավարից,


Եվ Աստուծո օգնությունն ստացած,


Երբ մի կողմից մարմնապես ծիծաղում է, մյուս կողմից հեծում հոգեպես:


Այդպիսին թեպետ գերագույն բարձրությունից,


Նորագյուտ և անհերքելի մեղքերով ծանրաբեռնված


Սուզված է խորը՝ կործանման գուբի անդունդն


անհատակ, Սակայն փրկավետ կյանքին մոտեցնող նշխարը


ունի, Որպես լուսեղեն մի կայծ իր մտքում և հոգում պահած.


Ինչպես թանձրամած հուրն այն նշանավոր և զարմանալի՝


Հրամանով Վեհի մակարդած հրաշքով՝


Խորունկ հատակում նիրհող ջրհորի30Բ. Մակաբ. Ա. 19:


Ուստի և ահա՛ թախծալից իսպառ մեղավորը հեգ,


Որ կորցրել է բարին գտնելու ակնկալությունն


Ու զրկվել շնորհի համարձակությունից,–

Կարող է հուսալ, թե կրկին անգամ հասնելու


է նա Նախապես իրեն պարգևված փառքի զարդարանքներին:


Զի Աստուծո կողմից է պատրաստվում նաև այս, որ գործադրվի սույնի վերաբերմամբ,


Քանի որ սա ամենահնար տվողի զորությունն է


ավետարանում, Որով հաճելի խունկ է հոտոտում Աստված,


Քան ամենաանուշ բույրերը բոլոր,


Քան խունկն այն, որ մանր աղալով, երբեմն խորանի համար էին պատրաստում31Ելից Լ. 7-8.


Ի՛սկը համակերպ այն հոգիներին,


Որոնք զղջումով խոնարհվել են վար, Նույն նմանությամբ իրար միանալու:


Ըստ որում և փրկիչը բոլորի՝ կույրերից ոմանց հարցնելով,


Թե՝ «Հավատո՞ւմ եք, որ ես կարող եմ ձեր աչքը բանալ»,


Լույս չպարգևեց նրանց աչքերին,


Մինչև նրանցից հաստատ հավատքի գրավական չառավ:


Ի՞նչն է մեզ համար ավելի անհույս, քան թե հավատալ,


Թե չորս օրվա մեռելը կարող է կրկին կենդանանալ:


Եվ սակայն կանայք, հավատքով լցված,


Որոնք ընկան ոտքերն Արարչի,


Տեսան անհապաղ Աստուծո փառքի ապացույցը պարզ,


Երբ նրանց եղբայրը կենդանացավ32Հովհ. ԺԱ. 17-44: