Եվ այսպես ահա՛ կառուցեցիր դու քեզ համար


Արգելարան անել և որոգայթ անփախչելի,


Ինքդ իսկ խոստովանելով, թե անբժշկելի են վերքերդ


Եվ կրած հարվածներդ՝ անօրինակ,


Հաստատելով, թե մահապարտ անձիդ բեկությունն է անբուժելի,


Ո՜վ դու չարդ բարիների մեջ,


Ո՜վ դու դառնությունդ քաղցրությանց մեջ,


Ո՜վ խավարդ լուսազարմերի մեջ,


Ո՜վ կողոպտվածդ պճնվածների մեջ,


Ո՜վ պախարակվածդ գովվածների մեջ,


Ո՜վ ամբարիշտդ բարեպաշտների մեջ,


Ո՜վ շնչավորդ բանականների մեջ,


Ո՜վ անմիտդ մտացիների մեջ,


Ո՜վ անհանճարդ իմաստունների մեջ, Ո


՜վ անմաքուրդ ընտրյալների մեջ,


Ո՜վ մեռածդ ողջերի մեջ,


Ո՜վ զազիրդ սրբերի մեջ,


Ո՜վ արբշիռդ պարկեշտների մեջ,


Ո՜վ կեղծավորդ արդարների մեջ,


Ո՜վ անպիտանդ պիտանիների մեջ,


Ո՜վ անարգդ փառավորների մեջ,


Ո՜վ նվազդ առավելությունների մեջ,


Ո՜վ գերիդ գերագույնների մեջ, Ո


՜վ նվաստագույնդ վեհերի մեջ,


Ո՜վ աղքատդ ունևորների մեջ,


Ո՜վ անարժանդ փրկվածների մեջ,


Ո՜վ տնանկդ բարձրերի և հոգեպես հարուստների մեջ,


Եվ բաժանվածդ դու օրհնվածներից: