Արդ, ի՞նչ պիտի անես, ա՛նձն իմ կորուսյալ,


Ուր պիտի թաքնվես, ինչպե՜ս ազատվես,


Կամ ինչպե՜ս ելնես մեղքերի բանտից,


Քանզի բազում են պարտքերդ և վճարելիքներդ անթվելի.


Կշտամբանքը սաստիկ է, և նախատինքն՝ անվախճան.


Հրեշտակներն անողորմ են, և դատավորն՝ անկաշառ.


Ատյանն հզոր է, և բեմն՝ անաչառ.


Քստմնելի են կշտամբանքներն ու հատուցումներն անողոք.


Հրամանն ահարկու է, և հանդիմանությունները՝ մերկապարանոց.


Հրեղեն են գետերը, և վտակներն՝ անանցանելի.


Խավարն է թանձրամած, և մառախուղն՝ անթափանցելի.


Անճողոպրելի է գուբը, և տագնապը՝ մշտնջենավոր,


Տարտարոսն ամենակուլ է, և սառնամանիքն՝ անզերծանելի:


Եվ այս դառնությունները բոլոր քեզ համար են արդարև,


Իբրև տաժանելի և դժնդակ օթևաններ՝ անտանելի պատուհասների,


Ո՜վ դու անարժան ա՛նձն իմ մեղավոր, չարագործ, պոռնիկ,


Բազմաբիծ և ամբողջապես անմաքրության անդաստան:


Քո իսկ գործերի արդյունքն ես, ահա՛, ժառանգելու դու,


Վրիպյա՛լդ ուղղությունից և խոտորյա՛լդ մաքրությունից,


Հեռացել ես արդարությունից և պարկեշտության կարգուկանոնից.


Ունա՛յնդ դու՝ հոգեպարգև հարստությունների լիությունից,


Նախանձարկո՛ւդ ամենակալ և բարերար թագավորի25Ա. Կորնթ. Ժ. 22: