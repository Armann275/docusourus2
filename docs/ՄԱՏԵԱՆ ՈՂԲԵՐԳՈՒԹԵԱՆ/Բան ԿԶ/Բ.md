Տե՜ր գթությանց, աղբյուր ողորմությանց պարգևաբաշխ բարի,


Որդիդ բարձրյալի Տե՛ր Հիսուս Քրիստոս,


Ողորմի՛ր, խնայիր, մարդասիրիր,


Նայիր վշտերիս և տե՛ս սրտաբեկությունս,


Խոնարհվի՛ր թշվառությանս վրա,


Տե՛ս տարակուսական տագնապս անձեռնհաս,


Կարեկից եղիր ի կորուստ տանող ցավերիս մեջ ինձ,


Շոշափի՛ր բժշկապես վերքերն իմ թշվառագույն,


Ականջ177Մատթ. ԻԶ. 39 դիր քաղցրությամբ ողորմագին հեծեծանքներիս,


Լսի՛ր գերեզմանի խորունկ անդունդից հնչող անմռունչ հառաչանքներս,


Թող քո ամենալուր ականջներից ներս մտնի


Հյուծված անդամներիս ձայնը պաղատագին:


Եվ քանզի անապական է կենդանությանս գրավական հոգին,


Ուստի թող անփոփոխ լինի սիրույդ գթությունը նաև,


Կցորդ եղիր դու հեզությամբ՝ տկարությանն իմ տաժանելի:


Մեռյալ պատկերիս դեմ ոխ մի՛ պահիր,


Անշունչ կերպարանքիս հետ մի՛ մտնի դատաքննության,


Մահով տանջվածիս դու նոր հարվածներ մի՛ավելացնի,


Կոտրված խեցեղեն անոթիս հետ մի՛ մարտնչիր ուժգնությամբ,


Վճռով խոշտանգվածիս վրա մի՛ բարկանա կրկին,


Կործանված շինվածքիս մի՛ տար նոր պատուհաս,


Սպանված շանս վրա քարեր մի՛ արձակիր,


Ջախջախված լվիս վրա մի՛ որոտա սաստկապես,


Անարգ հողիս դեմ իբր անբարհավաճի՝ մի՛ մռնչա ուժգին,


Մոխրիս մերժել մի՛ կանչիր դատաստանի քննության,


Ցնդելի փոշուս մի՛ համարիր դու քեզ ընդդիմամարտ,


Տիղմս տաղտկալի մի՛ կարծիր դու քեզ որպես ոսոխ,


Գարշությանս անգոսնելի մի՛ վանիր իբրև բռնամարտիկի,


Դուրս շպրտվելիք կոճղիս մի՛ պահիր գեհենի համար որպես վառելիք,


Այսքան խոսքերով բազմաթիվ անգամ կշտամբվածիս


Դու էլ վերստին մի՛ հանդիմանիր: