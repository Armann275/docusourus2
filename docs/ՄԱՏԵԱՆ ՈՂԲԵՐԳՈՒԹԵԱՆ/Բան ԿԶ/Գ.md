Սրանք են ահա՛ այն սրտաբեկիչ ու հոգնաթախիծ աղաչանքները,


Որոնք իմ թշվառ ու խավարարգել շիրմից պիտ հնչեն.


Եվ թող քո օրհնյալ խոսքը հաստատի, թե աղոթողիս սրտի համաձայն


Պիտի մնամ ես անայլայլելի:


Քանզի հիմա էլ, մինչդեռ խոսում եմ դեռևս կենդանի՝


Մեռած եմ արդեն անհասիդ համար.


Ինչպես և մահվամբ կորչելիս անգամ


Անեղծ կմնամ ես իմ հավատքով, ըստ հրամանի ամենազորիդ:


Արդ, աղաչում եմ, Տեր Հիսուս Քրիստոս, ողորմությամբ նայիր դու ինձ


Եվ մի՛ թողնի, որ բնակակից լինեմ Բելիարին:


Թշվառիս թաղման ժամանակ, տապանի անկենդանական թնդյունը մահազեկույց,


Որպես աղաղակ լալահառաչ՝ քեզ ինձ հետ հաշտեցնող,


Արժանացրու քո լսողությանը, միա՜կ բարեգործ,


Հոգեսեր, հզոր և մի՛շտ մարդասեր.


Եվ քո բարի հոգին թող բնակվի ինձ հետ, լույս տալով ինձ խավարի մեջ,


Թող մնան ինձ հետ քո կենարար չարչարանքների մասունքները պաշտելի,


Որպեսզի, իբրև գանձարանի ավանդ, պահելով ինձ քո մեջ, կենսանորոգեն.


Որպես զինվորական սարք անվատնելի թող պատկանեն ինձ


Ու մնան ինձ հետ իբրև մնայուն պարսաքարեր՝ հոգու հնարքների,


Չարի գնդերը հալածելու համար՝


Նրա իմ դեմ մղած մարտը թո՛ղ քեզանով վանվի, Տե՜ր,


Զի եթե նա ելնի իմ դեմ պատերազմելու,


Տեսնելով քաղաքն առանց զինվորի և ազդարարող գործիքը՝ անձայն,


Քե՜զ կունենամ, Տե՛ր, անքուն պահապան մշտնջենապես: