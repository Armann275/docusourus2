Արդ, ով որ առնի այս համեստ մատյանի մաղթանքների սպեղանին,


Նրանով աղոթելու համար, եթե այդպիսին մեղավոր է մի՝


Ե՛ս էլ թող նրան մասնակից լինեմ իմ այս խոսքերով.


Իսկ եթե երբեք լինի ոմն արդար այր աղոթարկու,


Ես էլ նրա հետ թող այս մատյանով գտնեմ գթություն:


Եվ ապա, եթե այդպիսին իրեն զգա երջանիկ, ինձ համարելով միայն եղկելի,


Այդ նույնը նաև հաստատում եմ ե՛ս,


Բայց նա էլ հիշի թող Սողոմոնին և այս հոգեշունչ խոսքերը նրա,–


«Ո՜վ վստահորեն կարող է ասել, թե ունի սուրբ սիրտ,


Եվ կամ պարծենալ, թե մաքուր է մեղքերից».


Եվ թե՝ «Չի եղել երկրածին մի մարդ՝ զերծ իրեն համար պատասխան տալուց».


Ինչպես և ոչ ոք՝ հաղթող համարված՝ ինքնարշավ վազքով,


Եթե մինչև իսկ ունենա թևեր նա բարձրաթռիչ176Ժող. Թ. 11:


Ուստի նաև նա՛ թող զգուշանա, երկյուղ կրելով,


Որ հաստատ վեմի վրա է նույնիսկ, Պողոսից ուսած.


Որպեսզի միգուցե գետին ընկնելով՝


Նմանվի այս իրավադատ կանոնը սահմանողին:


Այլ նույնիսկ և նա՛, որ մաքուր է, թող այս կշտամբանքը դաս անի իրեն,


Չիջնելու համար անխոհեմ կերպով իր բարձրությունից.


Իսկ պատժապարտն էլ թող ընդունի այն՝ առիթ ազատության:


Որով հոգևոր մահվան կործանումից վեր բարձրանալով՝ ապրի լիահույս:


Իսկ ինձ համար այս պատգամները թող լինեն փորագրված արձանագրություն հավերժ անեղծանելի,


Որ իմ եղկելի և մահկանացու անձի փոխարեն՝


Հեծության, լացի անդադար հնչմամբ, առանց լռելու միշտ աղաղակի:


Եվ թող որ լինի, որ բեկբեկված ոսկորներս հողապատյան շիրմի ծածկույթի տակ


Անմռունչ ձայնով՝ խոստովանական այս աղոթքներս եղանակեն.


Ինչպես և հողում լուծված մարմինս անլուր բարբառով


Այս պաղատանքներս թող որ առաքի քեզ՝ ծածկատեսիդ: