Իսկ ինձ, որ քեզ եմ ապավինել, Տե՜ր Հիսուս,


Միակ թագավոր, ինքնակալ, զորեղ, Արարիչ


երկնի և երկրի, Եվ նրանց մեջ եղած բոլոր զարդերի,


Ինձ, որ աչքս քո գալստյանն եմ հառել


Եվ փրկչիդ ողորմությանն եմ սպասում հույսով,


Քո ոտքն եմ ընկնում և համբուրում եմ հետքերը գարշապարիդ,


Պարտությունս եմ խոստովանում և մեղքերս հրապարակում,


Կշտամբանքների քարերով ծեծկվում եմ և սրտիս հառաչանքներով այրվում,


Խղճիս խայթերով խոցոտվում եմ և շնչիս բոցով տոչորվում,


Այրվում եմ արցունքներիս աղի ցողով ու երիկամներիս կսկծանքով կիզվում,


Հուսակտուր հոգով ցամաքում եմ և դառնաշունչ հողմով մարում.


Թախանձանքի խոսքերով երերվում եմ և կողկողագին հեծությամբ դողում,


Տաժանելի տանջանքներով տվայտում եմ և հոգուս տագնապներով տատանվում,


Մրրիկների կոծով ծփում եմ և ալիքների բախումից սասանվում,


Ի լուր համբավի սարսում եմ և վախի հիշատակով՝ կորչում,


Ատյանի տեսարանով հալվում եմ և մեծիդ սպառնալիքներով մեռնում,–


Լսի՛ր, բազմագո՜ւթ, քավիչ, մարդասեր և երկայնամիտ,


Քաղցրություն անճառ, օր բարի և տիվ տենչալի,


Զի կարող ես դու ամեն ինչի մեջ


Ինչպես և վերջին շունչս փչելիս ինձ փրկագործել:


Քեզ Հոր և Սուրբ Հոգուդ հետ փա՜ռք հավիտյանս. ամեն: