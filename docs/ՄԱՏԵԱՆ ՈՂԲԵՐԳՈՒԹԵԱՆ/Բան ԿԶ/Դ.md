Զի եթե շտապի չարն այժմ ևեթ, առաջ քան օրը կատարածի,


Եվ պատրաստի ինձ համար անելանելի արգելարան,


Ես տերունական աղոթքն իմ կուղղեմ նրա դեմ, որպես մահացու հարված.


Եթե կարենա ինձ գցել գետին,


Արարչին արած իմ ծնրադրությամբ նրան կխոցեմ.


Եթե հաջողի երկրի մոխրի մեջ գլորել նա ինձ,


Աստուծո երեսնիվայր ընկնելը թող հալածի նրան.


Եթե տանջալից ցավեր նյութե ինձ,


Աշխարհի փրկչի քրտինքը առատ արյամբ շաղախված՝ թող նեղի նրան.


Եթե շունչս նա պատանդ վերցնի, որպեսզի բարի ճամփով չընթանամ՝


Ամենաստեղծի կապանքը թող ինձ ազատ արձակի.


Եթե բռնադատի ինձ ուրանալու լույսի պարգևները,


Համբերությունդ՝ աստվածամարտների հայհոյության դեմ՝


Թող որ նրան էլ նրանց հետ մեկտեղ պապանձեցնի.


Եթե գաղտնապես հարված հասցնող զենքերի նետեր արձակի վրաս,


Կապարճների հոր շքեղ աղեղի խոցող սլաքը թող դիպչի նրան.


Եթե խավարած լույսի շղարշով անամոթաբար աչքիս մեջ մտնի,


Ամենակատարյալի ծածկված գլխի կռփահարումը թող տանջի նրան.


Եթե մոլեգնի ձեռքիս վստահությունը կաշկանդել178Մարկ. ԺԴ. 65,


Թող ստեղծողի ձեռքը տրված եղեգնը չարչարելով նրան լռեցնի179Մատթ. ԻԷ. 29.


Եթե անամոթ ծաղր ու ծիծաղով ինձ հետ կատակի,


Ամենազորի՝ ծաղրանք տանելը թող հեգնի նրան180Մարկ. ԺԵ. 31.


Եթե պես-պես հուռութքների բժժանքով խորամանկի,


Հզոր Աստուծո երեսին տրված ապտակը նրան ամաչեցնի թող181Հովհ. ԺԸ. 22.


Եթե գիշերվա մութը իջնելիս խաբեության խավարով կռվի լկտիաբար,


Տե՜ր, լույսիդ պայծառ ճառագայթման հետ՝ թող խայտառակվի.


Եթե հավակնի, թե կկարենա փորձությունների արեգակնակեզ


Վատնիչ խորշակի կեսօրվա տապով ինձ բոլորովին արմատից խախտել,


Թող քո լուսեղեն նշանի զորությամբ արմատախիլ՝ չորանա.


Եթե փորձի նա փչումով տրված շնորհից ինձ զրկել.


Այն թուքը, որ մեղավորիս փոխարեն քերոբեների Տերն ընդունեց,


Թող ամոթահար անի նրան.


Եթե կծոտող ժանիքներ ցույց տա ինձ,


Երկնավորի բերանի լռությունը թող նրան պապանձեցնի182Մատթ. ԻԶ. 63.


Եթե ցանկական խայթվածքներ պատճառի հոգուս,


Ամենաստեղծին զարնված բևեռները նրան կսկծեցնե՛ն թող.


Եթե անիրավ խորհուրդների ճանապարհով ինձ մոլորեցնի,


Անհասանելու ոտքի մեխերը թող նրան կապեն.


Եթե հարբեցնի ինձ դժնաբարո հրապույրներով,


Թող բարերարին տրված լեղիով խառնված քացախը նրան դառնացնի.


Եթե ծառի առաջին պտղի ճաշակման մեջ գտնի ինձ,


Խաչի սոսկալի խորհուրդով բռնված՝ թող իսպա՜ռ դատապարտվի.


Եթե Տիրոջ հրամանին հնազանդվելու դեմ ընդվզել սովորեցնի ինձ,


Անսահմանելու պարանոցի բերումն թող կործանի նրան.


Թե սատակամահ անելու համար հալածի նա ինձ և վիրավորի,


Ադամին ստեղծողի կողքը մխված ահագին տեգը թո՛ղ պատռի նրան.


Եթե դժոխային վշտերի երկունքներով պաշարի նա ինձ,


Ամենակալի պատանքի կտավը թող կաշկանդի նրան.


Թե խարդախությամբ փորձի ինձ մահվան հատակը ձգել,


Մահվան վեմի մեջ կենդանի Աստուծո բնակվելը թող նրան մեռցնի.


Եթե մարդկային իմ գայթակղության վրա նա խնդա,


Թող կարկամ կամքով կորանա կրկին.


Զի Աստվածն անմահ հարության փառքով՝


Բոլոր մեռելներին նորոգեց իր հետ:


Թե հազարամյա փոքր կապանքի լուծումով բերկրի,


Բայց թող որ իսկույն դողա վերստին


Անվերջ-անվախճան տանջարանի մեջ սաստիկ կաշկանդող հուսկ շղթաների անզերծ տագնապից183Հայտն. Թ. 2-3


Եթե առաջին իսկ հարվածի հետ նա դժվարանա,


Մեծ դատաստանի մեծ օրը ահեղ, կորստյան գո՜ւյժը թող տրվի նրան՝


Նրա և իր հրեշտակների համար պատրաստված


անշեջ գեհենով: