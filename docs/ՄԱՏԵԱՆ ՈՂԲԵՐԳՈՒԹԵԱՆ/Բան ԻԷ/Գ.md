Մեղա՜, որ մոռացա երախտիքներդ, վերստին մեղա՜.


Մեղա՜, որ եղա ես հանձնապաստան, հիմարս մեղա՜.


Մեղա՜, որ կյանքիդ դրժողը եղա, իսկ և իսկ մեղա՜.


Մեղա՜, որ խոսքերդ արհամարհեցի, չարաչար մեղա՜:


Մեղա՜, սատակման օրվան վազելուս, վատթարս մեղա՜.


Մեղա՜ պարտականս անկենդան մահվան, ծաղրելիս մեղա՜.


Մեղա՜ անպատկառս՝ բարձրությանդ հանդեպ, տաղտկալիս մեղա՜:


Դարձյալ ու վերջին անգամ աշխարանք իմ հոգու համար:


Ես ինքս եղա ինձ դեպի կորուստ-կործանում տանող,


Զի անդարձ կերպով հեռացա և որդիս՝ թշնամի համարվեցի,


Ընկա երկնքի բարձրությունից և վարքի փշեր դիզեցի:


Եվս առավել է սաստկանում ողբերիս աղաղակն ահա,–


Զի ես ինքս անձամբ անարգեցի Ու դարձըրի ինձ կորուսիչ բագին:


Ունեմ ես նաև մի այլ դժնդակ կսկիծ իմ սրտում.-

Ուրիշները ինձ համարում են այն, ինչ որ չեմ երբեք:


Արտաքնահարդար բաժակս անմաքուր,


Ծեփված որմս գարշելի,


Սին պարծանքներով պաճուճյալս, լույսս՝ մռայլի փոխված,


Գերանակիր աչք թշվառ, փառքի շիջած ջահ.


Հանցապարտ իրոք և վնասակար ամեն ինչի մեջ ըստ ամենայնի,


Հանդեպ տերունյան տնօրինությանց և աստվածային հայտնությունների,


Եվ արարչագիր երևումների և խոնարհությանց հանդեպ սոսկալի,


Եվ նրա հանդեպ, որին ես իմ իսկ աչքերով տեսա,


Եվ որի համար ես ավելի եմ պատասխանատու, քան թե համորեն Ավետարանի:


Եվ այդ է, որ ինձ պատճառում է զարմանք և հիացում,


Հոգսեր մաշողական և տարակույսներ անկարելի,


Հաշիվներ՝ մտքում անզետեղելի,


Ելքեր անկատար, էջքեր անհաստատ, հուսալքումներ,


Հանդիմանություններ տեղին ու ծաղրուծանակ,


Նզովքներ իրավացի և անեծքներ արժանահատույց:


Սրանք են ահա կշտամբությունները մեղավորիս


Եվ ինքնահարված տանջանքները իմ: