Մեղա՜ ես Մեծիդ բարերարությանն, անարգս՝ մեղա՜.


Մեղա՜ ծագումիդ ճառագայթների, խավարս մեղա՜.


Մեղա՜ շնորհիդ երախտիքներին, արդարև մեղա՜.


Մեղա՜ երկնային գթառատ լույսիդ, հայտնապես մեղա՜.


Մեղա՜ ոչնչից կյանք ստեղծողիդ, ստուգիվ մեղա՜.


Մեղա՜ գերագույն գոգիդ գրգրալիր, անսահման մեղա՜.


Մեղա՜ աննվազ լույսիդ վայելմանն, նենգողս մեղա՜.


Մեղա՜ ճաշակմանն անճառ քո կենաց, բյուր անգամ մեղա՜.


Մեղա՜ միշտ անհաս քո պարգևներին, հանապազ մեղա՜.


Մեղա՜ քո գովյալ մարմնին Աստուծո, մահու չափ մեղա՜.


Մեղա՜ Արարչիդ պաշտելի արյանն, իսկապես մեղա՜:


Ահա՛, արդարև, հատվածն այս խոսքի՝


«Մեղան» օրհնյալ է և հուսադրական, սրտերի համար:


Ավանդ է նա պատվական, անմոռաց պատկեր, հայրենական տուրք,


Նախահարց օրենք, պաշար ընդհանրական,


Անհերքելի խոսք, զորավոր պատասխան,


Կենդանության կամուրջ՝ ախորժելի՝ վերնայնին, սիրելի՝ սրբոց,


Անխզելի կապ, հրաշալի բարբառ, անժխտելի փաստ,


Բաղձալի աղերս, փափագելի սեղան, անճարներին ճար,


Կարծրության վանիչ, կարգ աստվածապաշտների,


Հեթանոսաց գիրք, վաղնջական օրենք,


Քրիստոնյաներին հարազատ և հաղթող՝ արարչությանն,


Անջրպետ հզոր, ահավոր խտրոց,


Բարձրագույն արվեստ, խորություն անչափ, հիահրաշ տեսիլ,


Կնքված խորհուրդ, որին չի կարող թափանցել ոչ ոք,


Արագաթռիչ միտքը մինչև իսկ անընդունակ է ըմբռնելու այն:


Ձայն բարեպատեհ և հրաշալի, որը չլսվեց,


Երբ դասը մերժված ընդունում էր իր վճիռը վերջին.


Գուցե և այնժամ ետ առնվեր իսկույն մահապարտության վճիռը արդար,


Որով դատաստանն այլևս անելիք չունենալով՝


Հավիտենական սահմանը պիտի լուծվեր, վերանար:


Մեծագույն փառքի զարդն է այն, որով նույնիսկ աստվածությունն ինքը կպսակվի պայծառորեն:


Քանզի ո՞վ էր, որ վազելով՝ բռնեց եղջյուրներից այս սուրբ սեղանի


Եվ ազատվելով իսկույն պատժից՝ չմաքրվեց90Հին օրենքի համաձայն Սեղանի եղջյուրներին փարվողը չէր ազատվում մահապատժից, մինչդեռ նոր օրենքի սեղանի այս եղջյուրներին, այսինքն մեղայի զղջման ապավինողը կփրկվի::


Իսկ եթե Աքար Քարմյանն ու Սավուղ Կիսյանը և Սիմոնյան Հուդան91Աքար Զարմյան (Քարմյան), որը գողություն արավ Երիքովի ավարից (Հեսու Է, 20): Սավուղը Իսրայելի թագավորն էր, իսկ Հուդան՝ մատնիչը: Այս երեքն էլ հանցավոր էին. առաջինը՝ գողության, երկրորդը՝ կամապաշտ անհնազանդության և երրորդը՝ տիրամարտության համար: Երեքն էլ թեև զղջացին, բայց նրանց զղջումն ընդունելի չեղավ:


«Մեղան» այս ասելով հանդերձ չարդարացան,


Վկայում եմ և ես իրավամբ, խոստովանելով, թե արդարացի էր ճշմարտապես:


Զի նրանք, որ ակամա և բռնադատյալ են այդ խոսքն արտասանում,


Չունեն կատարյալ սեր, հետևապես՝ և փրկություն:


Իսկ ես կամովին եմ համբուրում, կրկնելով դարձյալ խոսքն այդ երջանիկ, որ մկրտությունս է հարազատ: