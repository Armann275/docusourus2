Եվ հիմա, ինչպե՞ս պիտի բժշկվես, ա՛նձն իմ եղկելի,


Դու, որ խոցված ես այսքան տեգերով,


Երեսից ընկած անողջանալի այր մի տարագիր, ըստ մարգարեի,


Զի միայն մեկն էլ վերոգրյալներից բավական է քեզ սատակեցնելու,


Դեռ թողնենք, որ դու ժանտ դահիճների այսքան խմբերով ես շրջապատված:


Մանավանդ՝ սոսկ ա՛յս օրինակներով չի տրվում պատկերը տառապյալիս,


Այլ, ինչպես վխտացող բազմությունն անթիվ կարիճների,


Որոնք օրհասական թույնը կրում են իրենց պոչի ծայրին,


Ինչպես մաշկեղեն մի ամանի մեջ ամփոփված, որտեղ խայթոցն է նրանց,


Որոնք արտաքուստ թվում են թեև բարի, անվնաս,


Բայց ներքուստ ունեն չարի ամբարներ, կորստյան պահեստ,


Կսկծանքի կույտ, սատակման գործոններ, մշակներ մահվան,–


Այդպես են նաև ամբարված դաժան անօրենությամբ


Թշվառաքրտինք թոշակները քո, ա՛նձն իմ պարտական կրկին սատակման:


Կամավորաբար ընդունեցիր դու քո մեջ այն, ինչ որ


Ցանեց թշնամին աշխարհի ագարակում՝ ցորենի վրա130Մատթ. ԺԳ. 24-28,,


Ո՜վ այր անմաքուր, ամբարիշտ և ծույլ, իսպառ ատելի,


Որին սիրելի և դուրեկան են անառակությամբ լցված ամեն ինչ,


Որոնք թվում է առաքյալն ինքը խիստ կշտամբական իր այն խոսքերով՝ վերջացրած այսպես՝


«Եվ նրանք, ովքեր գիտնալով հանդերձ օրենքն Աստուծո գործում են այսպես


Կամ գործողներին լինում կամակից՝ արժանի են մահվան»:


Արդ, ես ինքս ինձ արժան դատեցի կրկնակի պատժի –


Կորչելու իսպառ և սատակելու որպես մահապարտ.


Բայց դու խնայիր ինձ ողորմությամբ, բարեգո՜ւթ, հզոր, կենդանի,


Կամարար, կարող և հնարավոր, օրհնյա՜լ հավիտյանս, ամեն: