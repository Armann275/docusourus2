Եվ արդ, ով կործանված իմ անձ, բարի հույսը տնկած սրտիդ մեջ


Եվ հավատքի գոտիով պնդած երիկամներիդ մասերն երկու՝


Ցանկական գործարանները քո կրկնապղտոր խորհուրդների,


Խոստովանի՛ր բարերար Աստծուն մտածածներդ՝ որպես թե արդեն գործված մեղքեր,


Խորհածներդ՝ իբրև կատարվածներ, Անտեսներն՝ իբրև արդեն հայտնի,


Սրտիդ մեջ թաքուն պահածներն՝ իբրև բարձրաձայն ասված.


Ակնարկումներդ՝ իբրև իրագործած մեղանչումներ,


Շուրթերիդ շարժումն՝ իբրև չարության գործադրություն,


Ոտքերիդ հետքերն՝ իբրև վազք ընդդեմ Աստուծո պատվիրանների,


Ձեռքերիդ ցասկոտ երկարումն՝ իբրև արյունահեղություն,


Անվերջ ծիծաղելն՝ իբրև կամավոր լքումն շնորհի,


Երդումն ի դեպ թե տարադեպ՝ իբրև գործակցություն խաբողին,


Ամբարտավանությունն՝ իբրև հին կործանիչ նախաստեղծին իր բարձրությունից,


Սրտնեղությունն՝ իբրև թերահավատություն,


Մեղկությունն՝ իբրև պարտություն զորավոր ամրության,


Վշտակրության համար տրտնջալն՝ իբրև ուրացություն՝


Տիրոջ հետ արած ուխտի,


Անսանձությունը՝ իբրև մի թոռը անգթության,


Անբարհավաճությունն՝ իբրև վեհերի դեմ գոռոզացում չնչին բաներով,


Պարծենկոտությունն՝ իբրև կամակոր հարազատություն չարագործի հետ:


Ակամա մեղքերն էլ խոստովանիր կամովին գործած հանցանքների հետ,


Բռնիները՝ հավանությամբ կատարվածի հետ,


Նորամույծները՝ բնածինների հետ,


Անօրենությունը՝ ապաստվածության հետ,


Փոքրերը սաստկագույնների և քչերը՝ շատերի


հետ, Անասելիներն ասա՝ արդեն իսկ ասված իմացողին,


Անգրելի մեղքերը՝ իբրև տեսնողի աչքի առջև մագնիսաքարի վրա արձանագրված,


Մեղքի համար թեթևագույն համարվածներն՝ իբրև ստվար ու ծանր բեռներ,


Ծածկվածների չափի որոնումը՝ իբրև ճշտիվ պահանջումն


Կետի կորյունի բերանից առած սատերի տուրքի` չորեքդրամյան ծանրությամբ129Հմմտ. Մատթ. ԺԷ. 23-26.


Անդնդային գործերը՝ իբրև Աստուծո ականջին արագ հասածներ:


Շարունակի՛ր սրանք և կուտակի՛ր կրկնապես՝


Հանձնառու լինելով պատմելու այստեղ վերստին


Սաստիկ հեծությամբ չեղածներն իբրև արդեն


եղածներ Ցույց տուր Աստծուն պարտությունը քո հալածյալ անձի,


Որպեսզի ընդունես դու փոխատուից պարտքերիդ թողություն,


Այն մեղավորի նման, որին արդարացրեց Տերը և հռչակեց հրաշափառապես,


Եվ բազմապատիկ ներբողով կրկնեց գովեստը զղջման,


Քան թե պարսավեց մեղքերը նրա: