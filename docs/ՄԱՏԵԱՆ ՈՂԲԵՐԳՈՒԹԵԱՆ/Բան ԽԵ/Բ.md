Բարդիր և դիզի՛ր, ա՛նձն իմ, մեղապարտ հոգուդ հանցանքները,


Կշտամբելով հույժ՝ խոսքերով սաստիկ և նախատական


Քո բազմամասնյա խոհերը և գործերը ժանտ՝


Չարություն, անօրենություն և սխալանք,


Մարտահանդեսից փախուստ և պարտություն,


Մոլեգնություն, ամբարշտություն և ապշություն,


Թմրություն և քուն՝ արթմնի և նիրհումն ընթանալիս,


Օտարոտի խորհուրդ և նանիր խոսքեր,


Սեր՝ զազիր գործերի և դանդաղում նրանց մեջ,


Տենչեր՝ Աստուծո համար ատելի,


Աներկյուղություն, անսաստություն, անշիտակություն,


Թերություն, թյուրություն, թուլություն, ժլատություն,


Սանձարձակություն, ծաղրածություն, խեղկատակություն,


Եվ շարժուձևեր գայթակղեցուցիչ ու պատրողական,


Անտեղի քաջություններ, անհարմար մարտնչումներ, արիություններ անօրինական,


Հոգու խեղդումներ, տատանողական երկչոտություններ,


Բազմոստայն ճյուղեր թափուր, անպտուղ,


Անպատկառ լկտիություններ, գժդմնություններ և գժտություններ,


Անմիտ ատելություններ և մարմաջումներ դյուրին որսացվող,


Անկշռելի փոքրություններ, խոստմնադրժություններ,


Ուխտազանցություններ, այլակերպություն նմաններից,


Կեղծիքների քողարկումներ, փառամոլության հիմարություններ,


Հավակնություն բարձրահոն, ապիրատություն, եսասիրություն,


Նախագահական տենչանք, չարով հատուցում չարագործներին,


Եվ դրանց հանդեպ բարբաջանք և ի զուր ու փուչ կրքեր,


Գործակցություն բանսարկուի խորամանկությանը,


Խոսքերի շաղ տալն ու կենաց վաճառք սատակման գնով,


Ավանդների կորուստ, ժառանգության վատնում, կապանք ձգողական,


Երինջների լծափոկով անխզելի՝ բռնված անօրենություններ129aԵսայի Ե. 18,


Մշտաթաթավ տղմաբնակություններ,


Լքումն լավերի և ենթարկումն վատերի,


Դարձի գալուց ետ վերադարձ դեպի նույն դժնություններ՝


Նորամուտ մտքեր, օտար խորհուրդներ և անկայուն կամք,


Հագագային հևքեր, անասնական կրքեր,


Իշխանականի ամենասփյուռ ընդարձակություն:


Եվ կան դեռ, որոնք անգրելի են և անասելի,


Կամ անպատմելի, անպատկերելի: