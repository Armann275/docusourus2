Քանզի մարմնավոր շուրթերով, ահա՛, ուղերձ ես կարդում բարձրյալ Աստծուն,

Որ գործերով է գրավվում միայն և չի կաշառվում բանաստեղծությամբ,

Եվ քո սրտի մեջ նայում ես դու միշտ դեպի Եգիպտոս,

Համապատասխան քեզ ի՞նչ օրինակ դնեմ ես այստեղ, անձ իմ հանցավոր:

Պատժակից եմ ես քանդված Սոդոմին,

Պապանձված դատախազն եմ Նինվեի,

Սոսկալի բարբարոս՝ ավելի, քան տիկինն հարավային,

Քանանից վատթար ավելի և Ամաղեկից համառ,

Կուռքերի քաղաք անբժշկելի7Երեմ. ԾԱ. 9,

Հին Իսրայելի ապստամբության մնացած բեկոր,

Հիշատակարան պահված՝ Հուդայի ուխտազանցության8Երեմ. Գ. 11:

Կշտամբված եմ ես ավելի, քան Ծուրը Եվ Ծայդանից ավելի տարամերժված.

Խորթաբարո ավելի, քան Գալիլիան,

Եվ քան անհավատ Կափառնայումն աններելի9Մատթ. ԺԱ. 23-24. Պարսավված եմ ես, ինչպես Քորազինը և

Բեթսայիդայի հետ բամբասված.

Անպարկեշտության մեջ սպիտակած մազերն եմ

Եփրեմի10Ովսեե Է. 9.

Աղավնու նման մեղմ եմ ես՝ հիմարությամբ և ո՛չ հեզությամբ11Ովսեե Է. 11.

Օձ եմ ես բանավոր եղեռնական՝ առյուծի կորյուններից ծնված12Եսայի Լ. 6.

Ժանտությամբ լցված քարբի ձվերի կերպարանքն ունեմ13Եսայի ԾԹ. 5,

Պատկերն եմ ես Երուսաղեմի վերջին հարվածների,

Ըստ գուշակության տեսանողների և տերունական խոսքի համաձայն:

Կործանման հասած մերժված տաղավար եմ ես,

Կրկնակի ներկված շինվածք եմ խոսուն՝

Խորտակված դռան ջարդված փականքով:

Ժառանգություն եմ վայելուչ թեև, սակայն և

թողնված, Մոռացված տուն եմ աստվածակերտ,

Ինչպես ասել են Մովսեսը, Դավիթն ու Երեմիան:

Բորոտությամբ վարակված բանական մի տուն

եմ ես՝ Ապաշխարության խրատին ենթարկված,

Օրենքով նորոգված և ծեփված կավով՝ ողոք հեզության,

Բայց ճարահատված այլևս բուժման մի ելք գտնելուց՝

Շինողի ձեռքով լրիվ քանդըված,

Եվ հրամանով Հզորի, իբրև արդար հատուցում,

Դուրս նետված անսուրբ մի վայր՝ անխնա,

Հեռու վտարված և տարագրված14Հմմտ. Ղևտ. ԺԴ. 35-46:

Հողի տակ թաղված դրամն եմ անպետ՝

Ավետարանի ավանդակորույս ուրացողի քանքարի նման15Մատթ. ԻԵ. 24-25: