Սակայն դու, ո՜վ Աստված,

Աստվա՛ծ հոգիների բոլոր ու մարմինների,

Աստվածաշնորհ Մովսեսի դավանությամբ,

Եվ ըստ ձայնի երկայնամիտ ու բազումողորմ

սուրբ Հովնանի,-

Տուր ինձ ուժ, որպեսզի քո օրհնյալ կամքին ի

հաճություն Կարողանամ ավարտել աղոթամատյանն այս ողբերգական,

Որ սկսել եմ ես ահավասիկ:

Եվ մինչ արցունքով եմ սերմանում խոսքերս

Մեզ համար պատրաստված օթևաններդ տանող Ճանապարհի վրա ոտք դրած պահին այս իմ, Թող որ, երբ հասնեմ հունձքն հավաքելուն՝

Դառնամ բերկրալից ու երջանիկ և լիովին քավված՝

Բարի օրանների երանական արդյունքով:

Մի՛ տար ինձ սրտի արգանդ անորդի Իսրայելի պես,

Եվ ոչ էլ ցամքած ստինքներ աչքի, ո՜վ ամենագութ:

Լսի՛ր բանական աղաչավորիս, հզո՛ր ողորմած,

Նախքան երկնքին, երկինքը՝ երկրին, երկիրը՝

գինուն, ցորենին, ձեթին, Եվ սրանք բոլորն էլ Իսրայելին16Ովսեե Բ. 21-22՝ ի՛նձ լսիր. Երկնավորների աղերսը առ քեզ՝

Թող ազդի հոգուս, քան թե տարրերին ապականացու:

Ստեղծիչ ես դու, և ես ինքս՝ կավ.

Հեծեծագին այս աղոթքներիս նախամուտքում. Հայտնի՛ր, գթառատ, քաղցր կամքըդ ինձ՝ տարակուսյալիս,

Որպեսզի այստեղ, երկրի վրա իսկ զորանամ ես,

Եվ, երբ որ բացվի երկինքը վերին,

Չլինի՛ որ ես լույսը վայելելու անվարժ, անընտել՝

Մոմի պես հալվեմ, սպառվեմ իսպառ, ջնջվեմ մեջտեղից:

Սիրտ տուր զրկվածիս, ինչպես ասողն է գոչել աղոթքով17Ովսեե Բ. 21, Զաք. Ը. 12,–

Ուժ՝ թալկացածիս և կյանք մաշվածիս խղճի խայթերից,

Եվ ո՛չ անձկությամբ ու չարչարանքով քեզ որոնելուց:

Ա՛ռ մաղթանքներիս ավանդն այս և տուր ողորմությունը քո շնորհների:

Ընդունիր դու այս փոքրը տկարիցս և շնորհիր մեծը հզորիդ կողմից:

Զղջումիս խոսքերն արա՛ զորավոր, մեզ ուղարկելով Հոգիդ բարձունքից,

Պատգամներով այն աստվածաշունչ, որոնք դրել եմ ես այս գրքիս մեջ:

Հաճի՛ր, բարերար, լուսավորելով ճշմարտապատում առակն Եսայու,

Մատուցելով ինձ՝ մահվան արժանուս

Գոյությանս անարգաձայն պղնձի փոխարեն՝ շնորհիդ ոսկին՝

Անզարդ, սևաթույր երկաթի տեղակ՝ հրաշեկ պղինձը Լիբանանի18Եսայի Կ. 17,

Որ օրինակ է առաքինության,

Ինչո՞ւ կարծրացնես սիրտը եղկելուս, անճա՜ռ ահավոր,

Որ չթափանցի երկյուղդ այնտեղ:

Թող որ չլինեմ ես անպտուղ՝ փոքր այս վաստակիս մեջ՝

Անբերի հողում, իզուր, ապարդյուն սերմանողի պես:

Չլինի, որ երկնեմ ես, և չծնեմ,

Ողբամ՝ և չարտասվեմ, խորհեմ՝ և չհառաչեմ,

Ամպեմ, և չանձրևեմ, ընթանամ՝ և չհասնեմ,

Ես ձայն տամ, և դու չլսես, պաղատեմ՝ և անտես մնամ,

Կողկողեմ՝ և ինձ չողորմես, աղաչեմ՝ բայց ոչինչ շահեմ,

Զոհ մատուցեմ, և չմխամ,

Տեսնեմ քեզ՝ և դատարկ դուրս գամ:

Դեռ քեզ չդիմած՝ լսիր ձայնս դու, ո՜վ միայն հզոր:

Մեղքերով ապրած օրերիս չափով

Տանջանքի տուգանք վճարել մի՛ տա ինձ՝ չարագործիս:

Փրկիր ինձ, գթած, լսիր, ողորմած,

Մարդասիրաբար ներիր ինձ, ներող,

Խնայիր, երկայնամիտ, պաշտպանիր, ապավեն,

Բարերարիր, հզոր, ազատիր, ամենակալ,

Կյանք տուր, նորոգող, վերականգնիր, ահավո՛ր,

Լուսավորիր, երկնային, բժշկի՛ր, ձեռնահաս,

քավի՛ր, անքնին, Պարգևատրիր, առատաձեռն, շնորհազարդիր, աննախանձ,

Հաշտվիր, անախտակիր, ընդունիր, անոխակալ,

Ջնջիր պարտքերս, օրհնյա՜լ:

Երբ հասնի վերջին օրս թշվառ,

Եվ ես հառեմ աչքերս տեսնելու վտանգները կրկնակի,

Քո փրկությո՜ւնը տեսնեմ թող, հո՜ւյս և խնամակալ:

Եվ երբ ուշադիր նայեմ դեպի վեր՝ ամենագրավ ճամփին սոսկալի,

Խաղաղության հրեշտակդ թո՛ղ քազցրությամբ հանդիպի ինձ:

Երբ վերջին օրը իմ շունչը փչեմ, ցույց տուր ինձ դու, Տե՜ր,

Երկնավորներից եկած երջանիկ, մաքուր մի ոգի,

Որ լուսաթռիչ՝ ի՜նձ հասնի՝ սիրուդ պարգևը առած:

Հասցրու ինձ նույնպես կարեկից մի՝ մեռած արդարներից.

Հուսահատ օրս դու չարագործիս քո անակնկալ բարին պարգևիր:

Քա՜վ լիցի, թե դու, ո՛վ բարեբանյալ, որ փրկությունն ես բոլորի,

Հիվանդ ոչխարիս դժնդակ գազան և մի տաս ուղեկից.

Պարգևիր վերին կյանք անապական՝ մեղքով մեռածիս,

Եվ փրկություն՝ պարտքերի տակ կործանվածիս: