Բազմազանորեն շարահյուսված այս հառաչագին ու տխրաթախիծ ողբերի փոխարեն


Ողորմի՛ր բոլոր հոգիներին դու, թագավո՛ր գովյալ և երկայնամիտ,


Եվ առավել ևս նրանց, որ չունեն կենաց փրկության ակնկալություն,


Ինչպես և նրանց, որոնք ննջեցին ի մահ անպատրաստ՝ յուղի պակասից հանգած լապտերով:


Ուստի և հիշի՛ր, Տեր իմ գթառատ, և այդ պատճառով տուր ինձ իրավունք,


Թե ի փառս ահավոր և սքանչելի մեծիդ՝


Մարդու կազմվածքը բաղադրեցիր դու իրար հակառակ տարբեր տարրերով՝


Մեկը ծանր և մյուսը թեթև, մեկը սառն և մյուսը ջերմ,


Որպեսզի մենք այդ ներհակություններն հարթ պահելով միշտ՝


Նրանց համերաշխ հավասարությամբ կոչվենք արդար:


Եվ այսպես, առաքինաբար, երբ հոգու հետ բարձրանանք,


Չմոռանանք և մեր խոնարհությունը կավի վերաբերմամբ


Եվ ընդունենք պսակ ճգնավորական:


Եվ սակայն, ուխտազանց եղանք այս կանոնի դեմ,


Զիջելով կառուցվածքին մեր հողեղեն՝ անասնորեն սողալով կպանք երկրին՝


Մեկն իր ախտերով, մեկն անգթությամբ,


Մյուսն ամենաբաղձ կերակուրների իր մոլությունով,


Որպես մշտաբույծ գազան շարունակ կապված մնալով մեր բնության հետ:


Պատահում է մերթ, որ մեկը այդ չորս տարրերից մեր մեջ,


Անողոքելի, անզուսպ սլացքով ոստնելով ի դուրս,


Ամբարտավանում է վայրենապես:


Եվ այսպես եթե տաքանանք մենք քո սիրո ջերմությամբ,


Մեր մեջ գտնվող բոցի նշխարով,


Ցուրտը առընթեր և կենակից նրան՝ կասեցնելով այն, ընդմիջում է բարուն:


Եթե էությամբ հրեշտակային օդաճեմ դեպի քեզ թևել ուզենք,


Այս առաջնաստեղծ հողեղեն նյութի ծանրությունը հոծ


Մեզ քաշելով՝ կխափանի մեր թռիչքը իսկույն: