Արդ, ընդունեցիր դու, ո՜վ անկշիռ սահման ընտիր բարությանց,


Քոյիններից վեր առար կնդրուկներ ախորժանուշ՝ քեզ համապատասխան,


Իսկ ես ստացա այստեղ բազում պարսավանքներ սրանց դիմաց՝ կրկնակի բարդությամբ:


Եթե անբիծներն հանձն էին առնում այսպես աղոթել,


Իսկ ես պարսավի ինչպիսի՜ տողեր հյուսեմ ինձ համար,


Երբ քան բոլոր դժնաբարոներն առավել վրիպեցի:


Անառակ ընթացքովն իմ ես մոլորվեցի որպես վայրենամիտ,


Եվ հանդգնեցի իմ շրթունքներով երկրավոր խոսքեր բարբառել:


Մոլի դարձա անկասելի կերպով ամոթալի գործերի մեջ,


Փքվեցի և վերացա ես, որ փոքր-ինչ ժամանակից հետո մահվան հողն եմ իջնելու.


Գոռոզացա և բարձրամտեցի ես, որ տերն իսկ չեմ հոգուս գրավական եղող շնչառությանը:


Ամբարտավանացա՜ փոշիս շնչավոր, Ամբարհավաճեցի կավս ձայնավոր, Հպարտացա հողս անգոսնելի, Դեպի վեր ելա մոխիրս մերժելի, Բազուկ բարձրացրի՝ բաժակս փշրելի: Տարածվեցի առավել, քան իբր վեհ,


Եվ իբրև հետ մղված՝ դարձյալ ինքս իմ մեջ ամփոփվեցի:


Բարկության բոցով ցոլացա՝ տիղմս բանավոր:


Իբրև անմեռ մի՝ մեծամտեցի, ես, որ չորքոտանիների հետ մահից եմ կառչած:


Այս կյանքի սիրույն բացի գիրկս ես և դեմքիս փոխարեն քեզ թիկունք դարձրի.


Մտքիս թևերով մութ խորհուրդների միջից սլացա.


Անարատ հոգիս մարմնիս փափկությամբ հավետ հյուծեցի.


Զորությունն իմ աջ կողմի տկարացրի,


Իսկ ձախակողմիս ուժգնություն տալով՝ հաղթեցի նրան71Ձախը իբրև բացասական կողմ՝ չարամետ ուղղության նշանակ::


Հոգածությունդ իսկ տեսա ինձ համար,-

որն այստեղ գրել անկարող եմ ես, ու չպատկառեցի72Հավանաբար ակնարկում է իր տեսիլքի մեջ Հիսուսին տեսնելը, որի համար մանրամասնություններ տալը հոգևոր անհամեստություն է նկատում:.


Վայրի հավքի պես սլացա դեպի սովորությունն իմ վաղեմի,


Ինչպես Ովսեեն Եփրեմի վերաբերյալ է ասել73Ովսեե Է. 11:


Աղոթավայրում ես այս կենցաղի զբաղումներով շրջանակվեցի.


Մտքիս երիվարը բանականության երասանակով ոտքի չհանեցի:


Հին չարությունների վրա ես ինքս նորերն ստեղծեցի,


Եվ, ինչպես Հոբն է ասում, անտանելի ծանր անուրներն ինձ վրա ես ինքս ծանրացրի:


Ինքս ինձ սփածանելի արի անկարկատելի, ըստ Երեմիայի.


Եվ առակողի խոսքի համաձայն,


Անունն անգրելի մի վիժվածի պես՝ մարդահամարից ջնջվեցի,


Եվ ըստ Եսայու՝ դաշտանավորի զգեստի նման զազրելի դարձա:


Որպես թրծված խեցեղեն աման՝ աննորգելի կերպով փշրվեցի:


Եդովմին ուղղած մարգարեական մեղադրանքների համաձայն, ե՛ս էլ


Անօրենության սատակիչ չորրորդ չափն իմ ինձ պատրաստեցի74Ամովս Ա. 11-13:


Եվ սո՞ւտ կլինի, որ ավելացնեմ ես այդ բոլորին,


Թե Մողոքի դիվանվեր վրանն անգամ առա ես՝75Ամովս Ե. 26


դժոխքը ժառանգելու համար:


Երկնայինը լքած՝ ես ինքս էլ ձևակերպեցի խայտառակ պատկերն Ռեփանի աստղի,


Որն Իսրայելից պաշտվեց Սինայում76Ամովս Ե. 25-26,: