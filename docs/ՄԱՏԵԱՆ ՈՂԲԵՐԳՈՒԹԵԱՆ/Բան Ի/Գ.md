Եվ արդ, քանզի զրկվեցի ես նախկին շնորհի համարձակությունից,


Ելա նրանից, հեռացա դարձյալ և բաժանվեցի,


Եվ անպատվաստելի կերպով կտրվեցի,–


Ընդունի՛ր ինձ, Տեր, հոգուդ պատկերով կերպարանելով ինձ կրկին անգամ,


Ինձ, որ անարժան եմ ապրելու իբրև մահապարտ և չարագործ,


Իբրև ամոթահար ու ոտքի կոխան եղած բանսարկուի կողմից,


Որպես անբժշկելի մանրված,


Որպես մահվան հատակը հասած,


Որպես գարշելի դարձած,


Որպես կոչումիդ խոտան համարված,


Որպես միանգամայն կորստյան մատնված,


Որպես դեգերյալ, որպես վտարված,


Որպես տարակուսյալ, որպես թշվառացած,


Որպես վհատյալ, որպես կործանված,


Որպես խորտակված, որպես կոտրված, Ո


րպես թախծոտված, որպես խիստ տրտմած,


Որպես թշնամանված:


Իսկ նայելով վրաս, գթա՜ծ, մարդասեր, հզոր,


Ինչպես նաև աղերսական այս խոսքերիս՝


Ընդունիր ինձ դարձյալ որպես զղջացած, որպես խոստովանված,


Որպես ոտքիդ դիմած, որպես ապաշխարած:


Դու, որ կշռում ես, չափում ու համարում մեծ՝


Հառաչանքն հոգու, ձայնն հեծող շնչի,


Կսկիծը շուրթերի, ցամաքելը լեզվի, տխրությունը դեմքի,


Կամքը խորհուրդների և հոժարությունը սրտի խորքերից.


Դու, որ փրկությունն ես հոգիների


Եվ տեսնում ես չգործվածները,


Ստեղծիչն ես բոլորի և աներևույթ վերքերի բժիշկ,


Պաշտպանն ես քեզ հուսացողների


Եվ բարեխնամ Տեր ամենեցուն՝


Ամեն բանի մեջ քեզ փա՜ռք հավիտյան. ամեն: