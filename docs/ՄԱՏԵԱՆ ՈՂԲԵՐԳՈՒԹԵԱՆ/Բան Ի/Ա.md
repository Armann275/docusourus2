Տե՜ր անոխակալ և երկայնամիտ, ներող, բարեգութ, հզոր, ողորմած,


Ահա՛ ճշմարիտ են քո գործերը և դատաստաններդ խոստովանված,


Եվ որոշումներդ վկայված են, ո՜վ ծածկությունների տեսանո՛ղ:


Երեք երջանկահիշատակ երիտասարդների հետ,


Որոնք կիզանուտ բոցով փորձվեցին ու չվնասվեցին Բաբելոնի մեջ,


Նրանց թախծալի ե՜րգն եմ հառաչում.–

«Ես մեղանչեցի և անօրեն դարձա,


Ապստամբվեցի և պատվերներին քո չանսացի»:


Մաքուր լինելով հանդերձ՝ այսպես գոչեցին


նրանք խոստովանաբար, Իսկ ես, որ իսպառ մահապարտ եմ մի,


Ձայնակցելով նրանց այդ ողբերին,


Այս ողբերգությանս դեռ ուրիշնե՜ր էլ պիտի ավելացնեմ ես՝ ամեն բանով մահապարտս,


Դանիելի հետ՝ երանելի և սուրբ մարգարեի,


Որը հարազատ ազգական էր քեզ և Հուդայի տան ընտիր շառավիղ,


Նրա հաճելի և նվիրական պաղատանքների խոսքերն առնելով՝70Դան. Թ. 4-19


Իմ պատժապարտի հեծեծանքներով դեռ ուրիշնե՜ր էլ պիտի կրկնեմ ես:


Գիտակցելով մեկտեղ՝ անպատշաճ ընթացք ունեցա,


Զարտուղելով շարունակ և դժնդակորեն սխալվելով.


Եվ այսպես՝ մեղանչեցի ես ամեն բանի մեջ, ամեն եղանակով:


Կամքիդ որոշակի սահմանից ես ի դուրս սլացա,


Որ և իսկական օրինակ է մի անմաքուր անօրենության:


Անչափելի չարիքներն հաճախակի կրկնելով՝ իրենց լրումին հասցրի,


Ինչ որ ճշգրիտ մի պատկեր է հանցավորության:


Սպառնացիր՝ չզարհուրեցի, խրատեցիր ինձ, ևչանսացի,


Որ հայտնի նշան է ըմբոստության:


Արդարություն հարդարեցիր քեզ, ո՜վ բարերար,


Եվ ինձ՝ պատրաստեցիր ամոթ ու պատկառանք:


Քեզ՝ փառք վայելչական և ինձ՝ նախատինքհարմարավոր.


Քեզ՝ քաղցր հիշատակ և ինձ՝ մաղձ քացախյալ վերջում.


Քեզ՝ անլռելի բարեբանություն և ինձ՝ ողբ ու կոծ.


Քեզ՝ օրհներգություն խնկելի և ինձ՝ մերժումն ի բաց.


Քեզ՝ իրավունք բազմարժան և ինձ՝ ամենավարան պատասխանատվություն.


Քեզ՝ փառք անճառ գովեստներով և ինձ՝ մոխիր լիզելու անարգական պատիժ: