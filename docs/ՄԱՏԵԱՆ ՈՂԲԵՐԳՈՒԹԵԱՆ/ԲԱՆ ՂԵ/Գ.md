Եվ թող բոլորին կյանք կամեցողիդ ու պարգևողիդ գթությո՜ւնը գա,


Թող լույսդ ծագի, փրկությունդ փութա, օգնությունդ հասնի,


Այցելությունդ ժամանի, և ողորմությանդ ցողը կանխահաս


Թող որ շտապի՝ հույժ թշվառությամբ մահվան վիհն ընկած


Իմ ոսկորների պապակ անդաստանը ոռոգելու:


Կենարար արյանդ բաժակն երկնավոր, որ պատարագվում է միշտ, անսպառ


Հանուն ննջեցյալների հոգու փրկության և կենաց,


Թող ծաղկեցնի և պտղաբերի լուսավոր օրվանդ


համար մշակված դաշտն իմ մարմնեղեն,


Որպեսզի նրա մեղքով իսպառ մահացած հոգիս,


Քո շնորհիվ, գթա՜ծ, քո մեջ զորացած,


Եվ մեղքերից ազատ, անմահ կենդանությամբ


Նորոգվեմ արդարների հարության օրը՝ Հորիցդ օրհնված,


Որի հետ փառք քեզ և քո Սուրբ Հոգուն


Եվ բարեբանություն վայելչական գոհությամբ,


Այժմ և միշտ և հավիտյանս հավիտենից. ամեն: