Այսպես, նա այնքան չարիքներ գործեց, որ մինչև անգամ պատիվն Աստուծո,


Որն արքայական փառք ընծայեց նրան, հայհոյեց ու թշնամանեց,


Եվ սրախողխող սպանեց բազում աղոթողների:


Եղավ նա ընտանի դավաճան, մերձավոր վատնիչ,


Հարազատ սատակիչ, մեղսակից սպանող:


Չէր կարող դառնալ նա Աստծուն կրկին, զի ուրացել էր նրան.


Չէր կարող հիշել Աբրահամին, զի խորթացել էր նրանից.


Չէր կարող Իսահակով աղոթել, զի նզովված էր նրանից.


Չէր կարող Իսրայելով պարծենալ, զի տարագիր էր այդ մեծախորհուրդ կոչման շնորհից.


Չէր կարող դավթյան երգը երգել, զի կշտամբիչն էր նրա.


Չէր կարող մոտենալ քավարանին, զի պղծել էր այն.


Չէր կարող ապավինել աստվածագիծ տապանակին,


Զի այն գարշելի ձուլածոյի հետ էր փոխանակել.


Չէր կարող Մովսեսին դիմել, զի անքավելի էին


իր մեղքերը նրա հանդեպ.


Չէր կարող աղաչել Ահարոնին, զի հանցապարտ էր նրա առջև:


Չէր կարող դիմել մարգարեների խմբին մերձավոր, զի նրանց սպանողն էր նա:


Սակայն և այնպես նրա մեղքերին քավություն եղավ


Եվ արքունի իշխանությամբ դարձյալ պարգևատրվեց,


Որպեսզի քեզ համար, ո՜վ բարերար,


Սերնդեսերունդ և դարե ի դար գովեստներ անճառ և անլռելի ավելացնես դու,


Եվ դարպասն հույսի՝ մտնելու համար միշտ անփակ պահես,


Ի փառս քո բարձրության և ի փրկություն դատապարտյալիս,


Ո՛վ անմահական պարգևների տվիչ Քրիստոս, Գովյա՜լդ հավիտյան. ամեն: