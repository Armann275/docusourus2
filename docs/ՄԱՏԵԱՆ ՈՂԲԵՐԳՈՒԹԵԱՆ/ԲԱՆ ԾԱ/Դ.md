Նախկին օրենքը, որ նոր օրենքի օրինակն էր թույլ145Եբր. Է. Ը. Ժ. գլուխները և Բ. Կորնթ. Դ. 7-9,


Որպես առաջին անգամ տեղ հասնող մեծ ավետագիր կյանքի կործանման՝


Երկնակրոն, վերնակենցաղ և մի՜շտ անճառելի կյանքի ավետիս


Ու վստահություն էր պարունակում, Եվ սակայն գրվածքն այդ


Ջնջելի էր և նրա օրինակն՝ այլայլելի.


Հուսահատ հանցավորներին դատապարտելու պաշտոն ուներ նա,


Երկրային մի կտակ էր այն խափանելի և տկար միջնորդ հաշտարարության,


Եվ որով՝ խոսքերն աղոթողների անկատար էին:


Այդ մասին ստույգ վկայում է փրկությունը


Մանասեի՝ Նրա այնքան շատ և անբուժելի վերքերից հետո.


Նա, որ արդարների արյունով լցրեց մեծ թագավորին նվիրված


Հրաշանուն քաղաքն հայրենի, ըստ մարգարեագիր անսուտ պատմության146Դ. Թագ. ԺԱ. Երեմ. ԺԹ. 4-5:


Նա, որ տեսանողներից մեծին իսկ՝ բազմերախտ պաշտպան իր դաստիարակին,


Նախնակերտ հարկի տեսչին սղոցեց մահվան մեքենայով,


Եվ մարմինն երկու կտոր անելով՝ մաշեց դժնդակ չարչարանքներով,


Ապստամբության խորհրդով կտրած փրկանակն հույսի:


Դրա հետ մի այլ չարություն էլ նա գործեց մոլեգին.


Ընդդեմ բարձրյալի հանդգնեց մղել նա քրեական մի աստվածամարտ,


Քանզի չամաչեց երբեք՝ Արարչի պատիվն ու անունը յուրաբնակ խորանից մերժել,


Եվ հալածելով Աստուծո Հոգին՝ ինքը Բելիարի հետ համաձայնեց:


Քանզի նույն այդ տաճարը տիրական՝ Արարչի խնկարկությանը սահմանված,


Երկրային հռչակավոր հանդիսատեղին, ազգերին սարսափ ազդող սրբավայրը,


Որտեղ տեսիլներն հրեշտակային և աստվածային հրամաններն հաղթող՝


Լուսավոր, պայծառ հայտնությամբ էին ծանուցվում,


Այդտեղ, այդ երկնանման, սքանչելատես վայրը ահազդու քարուքանդ արավ


Եվ քառադիմակ ու նախանձարկու Քևան անունով մի կուռքի համար147Ս. Գրքի եբրայական բնագրում Քիուն կամ Քիոն է կոչվում այս աստվածը (Ամվս. Ե. 26), որը յոթանասնիցը թարգմանում է՝ Ռեբան և որը, ըստ ասորաց, արաբացոց և պարսից՝ նույն ինքը Երևակ աստղի կուռքն է: Քառադեմ է կոչվում նա, որովհետև ըստ Եվսեբիոսի՝ չորս աչք ուներ, կամ, ըստ այլոց՝ չորեքկողմյան խարսխի վրա էր դրված:


Նա հույժ գարշելի պաշտոնատեղի ու դիվաճենճեր զոհարան դարձրեց:


Զրկելով երկնավոր թագավորին իր կյանքից արքայական,


Ամենահարուստին իր ստացվածքներից թափուր թողնելով,


Եվ տանուտերին արած անհանգիստ ու տատանյալ թափառական՝


Բեեղզեբուղի148Ակկարոնի Ճանճիկ աստվածն է: ձեղունը նկարազարդեց և ահեղ անունը վտարեց նրանից.


Գերի վարելով գովյալի ավանդը, ողբալի կերպով նվազեցրեց ողորմածի մասը.


Լույսի սրահը ապարանք շինեց փոքր աղվեսի համար


Եվ ամեն ինչ ունեցողին ոչ իսկ մի տաղավար թողեց՝ իր գլուխը դնելու.


Հզորի ցանկապատը քանդելով՝


Արյամբ սրսկված սեղանն այն մեծախորհուրդ


Հատկացրեց բախտագուշակության ու հմայությունների:


Լայն ճանապարհներ բացեց բազմաթիվ՝ գայթակղումների համար,


Դառնալով ինքը կորստյան հովիվ սատակման հոտին


Եվ մոլորության բուռն վարդապետ.


Եվ այդ բոլորը նա արավ, գիտենալով հանդերձ կրոնի օրենքները ողջ


Եվ ունենալով Դավթին նմանակից հայր՝ մեծ Եզեկիան: