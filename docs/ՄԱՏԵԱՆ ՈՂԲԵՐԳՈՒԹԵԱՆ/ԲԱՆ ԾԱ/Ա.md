Արդ, ես մահացուս ամենապատիր՝ երկրածնի՜ միթե պաղատեցի մի,


Որին ընդունայն է աղաղակել. Մահկանացուի՞ միթե բանական,


Որից փրկություն հուսալը լինի սնոտի ու սուտ. Ոմն եղծականի՞,


Որի զորությունն անուժ խոսքի պես լինի զուր, նանիր.


Երկրավոր գահակալ իշխանների՞,


Որոնց բարիքներն էլ իրենց նման լինեն անցավոր.


Հարազատ եղբո՞ր,


Որն ինքն էլ կարոտ լինի իր անձի անդորրությանը.


Հո՞րն իմ երկրավոր,


Որի օրերի նվազության հետ խնամքն էլ է պակասել.


Ինձ ծնող մո՞րս,


Որ հրաժարված լինելով կյանքից՝ գութն է ցամաքել.


Արդյոք աշխարհի թագավորների՞ն,


Որոնք մեռցնելու, քան թե կյանք տալու հնարքներ են միշտ մտածում միայն,–


Այլ քե՜զ դիմեցի, բարերա՛ր Աստված, օրհնյալ ի բարձունս,


Որ կենդանի ես և կենդանություն կտաս բոլորին.


Եվ մահից հետո էլ անեղծապես կարող ես նորոգել: