Եվ արդ, ո՜վ բարձրյալ Քրիստոս Աստված,


Մեծ պատվիրանիդ աշակերտների հետ,


Հարգելով նրանց աղոթքներն հաճո և ընդունելի,


Եվ արյունընծա, վաստականվեր ու քրտնակնդրուկ


Աղերսանքները նահատակությամբ ընտիր ճանաչված մարտիրոսների,


Որոնք մահացու և մշտաչարչար մարմնով իրենց,


Վտանգավոր և ամենակիր անդամներով,


Երկրավոր և հողազանգված բնությամբ


Բոլոր նյութեղեն գոյությունների ու տարրերի հետ կռիվ մղելով՝


Պսակվեցին, բարձրացան և կենդանացան հոգեպես,


Եվ արիաբար ելնելով երկրից, ըստ մարգարեի271Եղիայի (Բ. Թագ. Բ. 11),


Դարձան ճշմարիտ վկաներ ամենափորձ մահվան,


Եվ աշխարհում իսկ նրանք նկատել կարողացան պարզ՝


Իմանալի, անտեսանելի ու ծածուկ,


Բայց և աներկբա հույսով տեսնվող բարիքներն ամեն.


Նրանք՝ աշակերտ և չարչարակից առաքյալներին,


Իրենց գործերով, կատարյալ լրմամբ նրանց հավասար՝


Պարում են հիմա խրախճանքներում, անսահմանափակ երանության մեջ,–


Ընդունիր և ի՛նձ, որպեսզի ես էլ նրանց պես ընդմիշտ


Հաստատվեմ քո մեջ անեղծ փրկությամբ: