Արդ, հանուն երկնաստեղծ ձեռքովդ ձեռնադրված


Եվ քո Սուրբ Հոգով օծված սրբազան առաքյալների,–


Որոնց արժանի գովեստն ես արի մի այլ գրվածքում, ըստ կարողությանս270Ակնարկություն՝ «Ներբողյան գովեստի ասացյալ ի համորեն գունդս առաքելոցն երկոտասանի» իր ճառի, որը գրել է նախքան «Մատյան ողբերգութ.»:,


Քո փառքի համար, Տե՜ր ամենայնի,–


Ի՛նձ էլ ողորմես, հիշելով սերըդ, որին դու նրանց արժանացրիր:


Նրանցով ելքի շավիղ ցույց տուր ինձ դեպի երանությունը փափագելի:


Նրանց հովվության բարի ձայնը թող քաղցր հնչի ինձ, զերթ կենաց ողջույն:


Անեղծ փրկության հույսի մեջ ե՛ս էլ բաժին ունենամ՝ 


Կյանքի առաջնորդների հետ,


Պատվի այդ շնորհն առաջին անգամ ստացողների,


Փառավորյալ խմբերի, Բանական գետերի,


Բարձրաձայն ավետողների,


Պանծալի իշխանների, Լուսապայծառ թագով պճնվածների,


Զորավոր շնորհի անկապուտ զարդով պայծառացածների,


Տիրական լույսի զվարթարար յուղով կատարյալների հետ: