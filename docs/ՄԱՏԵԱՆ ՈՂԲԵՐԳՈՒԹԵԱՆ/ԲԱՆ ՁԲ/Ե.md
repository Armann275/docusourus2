Արդ, վերոհիշյալ երջանիկների փառաբանական աղերսների հետ,


Որոնք ինձ համար են գոչում, բարձրյա՜լ, քեզ ի հաճություն,


Ահա ես էլ իմ անմաքուր խոսքերն եմ խառնում՝ այնպես,


Ինչպես քաղցրության հետ տրված դառնություն,


Կամ փուշ՝ փափկության հետ,


Տգեղություն՝ վայելչության հետ,


Տիղմ՝ գեղեցիկ մարգարտի հետ,


Կամ հող՝ զուտ ոսկու հետ,


Կամ անարժեք քարեր՝ պայծառ արծաթի հետ,


Բացասություն ճշմարտության հետ,


Կամ ատամնառու ավազ՝ հացի փափուկ զանգվածի հետ:


Արդ, լսիր, հզո՛ր, ձեռնհաս, գովյալ,


Նրանցը ինձ համար, իմը՝ նրանց,


Նրանց ի գովեստ, ինձ ի փրկություն՝ քո փառքի համար,


Ամենագութ, բարերար, օրհնյալ և երկայնամիտ,


Կարող, անքնին, անեղծ, անստեղծ և անճառելի,


Քոնն են պարգևներն ու շնորհները,


Դու ես սկիզբն ու պատճառը բոլոր բարությունների:


Չե՛ս դատապարտիչ, այլ ազատարար.


Չե՛ս դու կորուսիչ, այլ գտնող.


Չե՛ս մահացուցիչ, այլ ապրեցնող.


Չե՛ս տարագրիչ, այլ ժողովող.


Չե՛ս մատնիչ, այլ փրկող.


Չե՛ս ընկղմիչ, այլ վեր հանող.


Չե՛ս գլորիչ, այլ կանգնեցնող.


Չե՛ս անիծիչ, այլ օրհնող.


Չե՛ս վրիժառու, այլ ներող.


Չե՛ս թշվառացուցիչ, այլ մխիթարող.


Չե՛ս ջնջում դու, այլ գրում ես.


Չե՛ս սասանեցնում, այլ հաստատում.


Չե՛ս ոտնահարում, այլ սփոփում.


Չե՛ս հորինում դու պատճառներ մահվան, այլ հնարներ ես փնտրում կենաց.


Չե՛ս ձգտում սատակեցնելու, այլ՝ փրկելու ողորմածաբար:


Չե՛ս մոռանում այցելությունդ,


Չե՛ս լքում բարին.


Չե՛ս արգելում գթությունդ.


Չե՛ս տալիս վճիռ կորստյան, այլ ազատության կտակ:


Չե՛ս թշնամանվում առատաձեռնությանդ համար,


Եվ շնորհներիդ համար չես բամբասվում.


Չե՛ս հայհոյվում պարգևներիդ համար,


Եվ ձրի ընծաներիդ համար չես նախատվում.


Չես անգոսնվում երկայնամտությանդ համար,


Եվ ներելուդ համար չես պարսավվում.


Չես բանսարկվում բարությանդ համար,


Եվ քաղցրությանդ համար չես անպատվվում.


Չես արհամարհվում հեզությանդ համար:


Եվ սրանց համար ոչ թե տրտունջներ,


Այլ անլռելի գոհաբանություններ են առաքվում քեզ:


Վերցրու մեղքերս, հզո՛ր.


Լուծիր անեծքներս, օրհնյա՜լ.


Քավիր պարտքերս, ողորմա՛ծ.


Ջնջիր հանցանքներս, գթա՛ծ.


Օգնիր ինձ մատովդ, և իսկույն պիտի լինեմ կատարյալ.


Ի՞նչ կա քեզ համար, Տե՛ր իմ, սրանցից ավելի դյուրին,


Եվ մեղապարտիս համար ավելի կարևորագույն:


Ուստի քո ստեղծած պատկերիս վրա, ո՜վ բարեխնամ,


Կենդանագրի՛ր դու նորոգող դարձյալ և լուսավորող,


Մաքրագործ շնորհիդ փչումն շնչի,


Բազմամեղ հոգին իմ պաշտպանելով: