Մի՛ արագացնի, ողորմա՜ծ, կարճ ժամանակում, օրս տարաժամ,


Որ չլինի թե անպաշար ու ձեռնունայն ընկնեմ ես երկար ու անվերջ ճամփա.


Մի՛ տար ինձ բաժակ դառնությամբ լեցուն՝ ծարաված ժամին.


Մի՛ փակիր իմ դեմ հաջողությունը հոգևոր օգտիս,


Եվ հանկարծադեպ ասպատակների նման ահավոր՝


Թող չպատահի մահվան գիշերն ինձ.


Տապը տոթակեզ, անպատրաստ պահին, թող չկտրատի արմատներս ու չչորացնի,


Ոչ էլ լուսնական դիպվածները թող վրաս հասնելով՝ գաղտնի վնասեն.


Թող իմ մեջ մեղքի սառույց չպահվի,


Ոչ էլ աշխարհիկ կյանքի ուղխերի հոսանքները ինձ ողողեն, տանեն,


Թող որ հանգիստն ինձ մահ չբերի,


Եվ ոչ էլ նինջը սատակման առաջնորդի.


Թող քունն ինձ կորստյան պատճառ չլինի,


Եվ ոչ էլ նիրհը ապականություն առաջ բերի.


Թող որ վախճանը անպատեհ ժամի չարշավի


վրաս, Եվ ոչ էլ շունչս վեր բարձրանալիս՝ ցած ընկնի ինչ-որ արգելքի առած: