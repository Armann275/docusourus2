Եվ քանի որ ես, իմ գոյացության ամենահնար արվեստավորիդ՝


Տիրոջդ ու Աստծուդ ձեռքով, քո սիրո մեջ, ինչպես զտող քուրայում,


Եռում եմ շարունակ ու չեմ պարզվում երբեք,


Խառնվում եմ միշտ ձուլվելու համար ու չեմ միանում,-


Ուստի երկնավո՛ր դու արծաթագործ, ճարտարապե՛տ իմ,


Ի զո՜ւր ես հոգնում և ընդունայն ես ջանում ինձ համար,


Ըստ մարգարեի հայտնի առակի՝ չարությունս չհալվեց,


Եվ ահա, ես ինքս կամովին չարաչար մոլեգնելով,


Մի ողորմելի և դիվահար խելագարի պես


Խոսում եմ հանդգնաբար անկարգ՝ ավելի մեղքերս աճեցնելու,


Քան թե հաշտության մի ճար գտնելու:


Եվ որպեսզի հանդերձյալում պատրաստվող տանջանքները


Չերևան ինձ անընտել դեպքեր, անսովոր պատահարներ և անօրինակ հանդիպումներ,–


Ընդմիշտ անմոռաց պահեց իմ մարմնում, այստեղից իսկ,


Նախկին անեծքներից մնացած հազիվ նկատելի


հետքերը, Որպեսզի փոքր ու չնչին տարրերից մեծին սովորենք: