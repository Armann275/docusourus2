Որովայնի մեջ են առաջանում ինքնաբերաբար ու բազմանում


Շարժուն ու պես-պես ճապուկ ճճիներ,


Աղիքների գաղտնակուր որդեր, այրող այտուցներ,


Բշտիկներ բազում բոցի պես կիզող


Եվ անկերպարան, անձև անիծներ,


Եվ այլ քրտնածին ու զազրաթորմի՝


Կսկիծ, եռ ու քոր պատճառող անիծ, և՛ լու, և՛ ոջիլ,


Ու վայրենական այլ ասպատակներ,


Որոնք գիշերամարտ դևերի և խավարասեր, զինված բարբարոս գնդերի նման,


Եվ արաբական քանասար գայլերի գազանությամբ,


Կորակոր ընթացքով, արջնաթույր գույնով,


Կրկնոլոր ու կեռ կտուցով՝ կարիճի խայթոցի


նման, Խոցելով, ինչպես դժնիկ փշով՝ ծծում են, քաշում արյունը մեր թաց


Եվ հանգստարան անկողնում չարչարում են մեզ:


Եվ երբ մեկը իր ձեռքը երկարի նրանց՝ արժանի պատիժը տալու,


Զգում են իսկույն մարդուն պատճառած վնասը իրենց


Եվ իսկույն ևեթ, լերկամարմին ու փոքրիկ հասակով


Թռչում են, կարծես թե թևեր առած,


Եվ մարախի պես ոստոստելով՝ այս ու այն կողմ ընկնում,


Աղվեսների նենգ ու խաբեպատիր բարքի համաձայն


Փախուստ են տալիս ամեն ուղղությամբ խորամանկելով


Մտնում ծակուծուկ, մահվան երկյուղից փրկվելու համար:


Եվ իրենց չնչին չքոտի տեղով ոչ միայն ռամիկների ու խառնիճաղանճների,


Այլև ահագին հզոր թագավորների կփախցնեն նրանք,


Կհանեն վերը՝ դստիկոնը բարձր ապարանքների


Եվ կամ բացօթյա կբնակեցնեն:


Շատ քաջեր անգամ, որոնք իշխեցին ամբոխների վրա


Եվ ժողովուրդների տիրեցին, և ազգերի քաղաքներ առան,


Խոստովանում են պարտությունն իրենց զորեղ ձեռքերի,


Թե՝ «Որովհետև չկարողացանք մեզանից հզորների բռնությանը դիմադրել,


Այդ պատճառով էլ խույս տվինք ահա և հասանք այստեղ»: