Բայց ինչո՞ւ եմ ես խոսում այդ չնչին, աննշա՜ն այնպես ու ծիծաղելի գոյությանց մասին,


Նրա համար, որ նրանք զորավոր և անհերքելի ջատագովներ են աստվածության


Եվ հանդերձյալներն են հիշեցնում ինձ,


Որոնք անօրեն իմ մարմնի մեջ ծնվում են իբրև դառն պտուղներ:


Դրանց նման են և դրսից եկող ախտերն սպանիչ


Եվ ուտիչների կույտերն անողոք, որոնցից անհնար է ազատվել,


Որոնց մեր մարմնին պատճառած ահարկու ցավերով


Կարողանում ենք գալիք տանջանքներն իմաստասիրել:


Եվ կարելի չէ գտնել որևէ ապաստանարան,


Որ կարողանանք խույս տալ նրանցից և ազատ մնալ.


Զի առանց կամքիդ և ակնարկությանդ


Ի չիք են անցել մարդկային բոլոր ճար ու հնարանք:


Իսկ դու, բարերա՛ր, կյանքի ամեն դեղ ու դարմանն ունես բավականապես,


Եթե կամենաս փրկել, նորոգել, քավել, բժշկել և կենագործել:


Եվ քեզ փա՜ռք համենայնի հավիտյանս հավիտենից. ամեն: