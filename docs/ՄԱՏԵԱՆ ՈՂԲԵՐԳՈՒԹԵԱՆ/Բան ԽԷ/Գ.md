Մեղա՜ երկնքի և քո առջև.


Անառակ որդու հետ ամոթապարտ և ես


Հայրենի գութիդ վերադառնալով՝ թախանձում եմ քեզ:


Եվ տխրադեմ, ահա՛, քեզ մոտենալով,


Ձայնը ողորմելի աղերսանքներիս, արտոսրածին ողբերի գոչյունով՝


Քո առջևն եմ տարածում, Հա՜յր գթությանց, Աստվա՜ծ բոլորի:


Ես արժանի չեմ ոչ միայն որդի կոչվելու,


Այլև անվանվելու անպիտան և անօգուտ վարձկան:


Ընդունիր սովյալ տարագրականիս և հանցապարտիս,


Եվ նեղվածիս ու նվաղածիս տանջող ցավը քաղցի՝


Կենաց քո հացով դարմանի՛ր դու:


Ընդառաջիր ինձ քո ողորմությամբ, քանզի ես նախ քեզ եմ ապավինել.


Հագցրո՛ւ, գթա՜ծ և անոխակալ, անօրինյալ մեղապարտիս


Զգեստն այն, որից ես դեռ նախապես կողոպտված էի.


Մեղքերով աղտեղված անվանդակորույս ձեռքիս


Մատուցիր կամքով քո ամենառատ՝ մատանին


կնքով համարձակության.


Ոտքերիս գարշապարների մերկությունը թշվառ


Ավետարանի ամրածածուկ կոշիկներով պատսպարելով՝


Ապահովի՛ր դու օձի թույնի դեմ:


Զվարակդ պարարյալ, երկնային, որ քո միածին Որդին է օրհնյալ


Ճշմարիտ մարդասիրությամբ՝ իմ բարեկարոտ հոգուն նվիրիր:


Մատուցվում է նա միշտ ու չի սպառվում երբեք.


Մորթվելով անթիվ սեղանների վրա՝ անսպառ է


նա միշտ, Մնալով ամբողջ՝ բոլորի մեջ և բովանդակ՝ յուրաքանչյուր մասում,


Իր էությամբ երկնքում է նա և իսկությամբ


երկրում, Աննվազ մարդկությամբ և անթերի աստվածությամբ,


Որ փշրվելով բաշխվում է միշտ անհատնում


մասերով, Որպեսզի բոլորին հավաքի մի մարմնի մեջ՝ ինքը լինելով գլուխ:


Քեզ փա՜ռք ընդնմին, Հա՜յր ողորմության, հավիտյանս. ամեն: