Արդ, նայելով, Տեր, անարգիս վրա, հիշի՛ր մեծությունդ.


Եվ երբ քեզանից բարիք խնդրեմ ես իմ ատողներին,


Դու նրանց համար, որ քոնն են դարձյալ, ըստ քո մեծության,


Հրաշապես անճառ բարիքնե՛ր գործիր:


Չսատակեցնես ինձ խայթողներին, այլ ուղղի՛ր


նրանց, Գջլելով խոտան բարքերն երկրային,


Բարիներն արմատացնես դու թե՛ իմ և թե՛ նրանց մեջ:


Մանավանդ որ դու լույս ես ու հույս, Իսկ ես խավար ու խենթ.


Դու ի բնե բարի ու գովելի,


Իսկ ես՝ չար համակ ու ապիկար, Դու Տեր համորեն երկնի և երկրի,


Իսկ ես չեմ իշխում շնչիս և հոգուս


Դու բարձրյալ ազատ՝ կարիքներից զերծ,


Իսկ ես ենթակա տաժանքի, վշտի.


Դու վեր երկնային կրքերից բոլոր,


Իսկ ես կավ անարգ ու գարշելի.


Դու հար կմնաս անհասանելի բարձրության վրա, ըստ մարգարեի,


Իսկ ես, ըստ նույնի, կկորչեմ ընդմիշտ.


Քո մեջ նենգություն կամ խավար չկա,


Իսկ ես, որ ավանդն իմ չպահեցի, այդ բոլորն էլ եմ:


Հանի՛ր ինձ բանտից, արձակի՛ր կապանքներից,


Պոկի՛ր ինձ պրկող իմ շղթաներից, Փրկի՛ր խեղդվելուց,


Ազատի՛ր տագնապներից, քանդի՛ր երկաթներից,


Հա՛ն ինձ պաշարումներից, դուրս բեր երկմտությունից,


Հանգստացրու նեղություններից.


Փարատիր վշտերս, սփոփիր տխրություններս,


Հանդարտեցրու խռովություններս,


Ամոքիր լացս, ցրիր հեծություններս,


Հեռացրու ինձ իմ ողբերից ու կազդուրիր լալուց,


Աստվա՛ծ ողորմության և պարգևատու քաղցրության,


Հզորիդ արյան գնով փրկվածիս անտես առնելով՝ զուր մի՛ կորցնիր.


Կանգնեցրո՛ւ դու ինձ, որ բազմավտանգ հիվանդությունից մահվան ա՜փն եմ հասել: