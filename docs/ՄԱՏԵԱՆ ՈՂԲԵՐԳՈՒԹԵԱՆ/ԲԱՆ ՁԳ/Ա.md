Բարձրյալ անքնին, զորություն ահեղ, Տեր արարածոց,


Թագավոր երկնի, ստեղծիչ հրեշտակաց, մտքի գոյարան,


Հաստիչ հրեղենների, հոգիների բարի պետ,


Ապավինության աջ, հանգստավետ անդորրություն,


Լուսալիր տեսություն, պայծառություն բերկրալից,


Երանության ճամփա, կեդանության պատճառ,


Բանականության առիթ,


Անվտանգ փրկություն, Առաջնորդ խաղաղության,


Պարիսպ ամրության, պահպանության պատվար,


Ցանկապատ բոցեղեն՝ մեծագույն օրհնություն273Զաք. Բ. 5,


Անոխակալության սահման,


Այս ողբերգության մատյանում գրված խոսքերովն իմ խոստովանական՝


Մարդկային ազգի մեր թշնամիներին նույնպես բարությամբ հիշիր,


Եվ տո՛ւր կատարյալ քավություն նրանց և ողորմություն:


Մի՛ բարկանար, Տեր, դու նրանց վրա, որպես սրբերին բամբասողների,


Դեպ ինձ ունեցած մեծ սիրույդ համար և իմ պատճառով,


Այլ իբրև չարեր կշտամբողների և իրավաբար նախատողների՝


Ների՛ր նրանց հանցանքները:


Թե՛ ես, թե՛ նրանք եթե միասին ելնենք քո առաջ, ով արդարադատ,


Գուցե և ոմանց մեղքերը մեր դեմ շա՜տ սակավ լինեն


Եվ բամբասանքները՝ իրավացի.


Իսկ իմ՝ դեպի քեզ, ամենապարգև, ուխտազանցության օրինակները


Բազում են, անթիվ և անկշռելի: