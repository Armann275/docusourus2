Եվ արդ, մեկի տեղ կրկնակի անգամ հիշիր դու նրանց,


Որոնք անարժանիս քո բարձրագույն անունով ընդունեցին.


Եվ տուր դու նրանց, Տե՜ր ամենառատ, բարերար և անոխակալ,


Վարձը արդարի և մարգարեի277Մատթ. Ժ. 41,


Թեպետև զուրկ եմ ես բոլորովին արժանիքներից,


Բայց նրանք ըստ իրենց հավատքի և հուսալիր ակնկալության,


Ողջամիտ կամքով են նայում ինձ պես պատժապարտ գերուս,


Որպես թե հոգուս փակ պահարանում կեցուցիչ մասունքդ ունենամ լրիվ:


Եվ դու անսահման գթությամբ մոտենալով մեղավորիս,–


Որ անկարող է պահվել քո տեսողությունից


Եվ կամ խույս տալ կշեռքից ուղիղ, անխաբելի,– 


Մաքրե՜ս, որպեսզի չխայտառակվեմ մեծ դատաստանում:


Եվ ինչպես որ ինձ ուզում են պատվել վայելուչ շուքով սիրելիներդ քո անվան համար, Կրոնավորի զգեստիս բարեձևությանը նայելով,


Անգիտակ գաղտնի իմ արատներին՝ երանի են տալիս եղկելուս,- 


Դո՛ւ էլ, հնարավո՜ր, ամենապարգև, օրհնյալ


մարդասեր, Ողորմո՜ղդ բոլոր արարածներին հավասարապես,


Ամենաթշվառիս հեծության համար հաշտվիր


նրանց հետ, ըստ իրենց հավատքի,


Ընծայիր նրանց, տուր որպես պարգև մեծությունդ անեղծ


Եվ քո պսակը հավերժ անթառամ՝


Ամեն ինչ քննող ու պարզաբանող մեծ դատաստանի վերջին օրն ահեղ: