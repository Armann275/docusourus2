Ահա՛ բարդվեցին և կուտակվեցին ընդունայն անցած տարիներն իմ ողջ


Ա՛յն օրից, երբ որ աշխարհ եկա ես, որպես անպիտան,


Դեռ անդաստանից իմ մոր արգանդի՝ մեղքերի դժնիկ փշեր ծլեցնելով.


Մի՛ լինիր ինձ խայթոց խոցոտիչ,


Ինչպես որ եղար Հուդայի տոհմին և կամ Եփրեմի զավակի համար274Ովսեե Ե. 12:


Եվ քանզի հոգուս մեջ բարեսերմ ցորենի փոխարեն


Խայթող, թունավոր ու թմրեցուցիչ խոտեր բուսցրի ու տնկեցի ես,–


Ըստ գրոց խոսքի՝ Ավետարանից էլ առաջ ասված,–


Ինչպե՞ս չկոչեմ անձն իմ գարշելի դաշտ ու անդաստան՝


Խեղդված՝ մեղքերի անիծաբեր փշերով:


Արդարություն չսերմանեցի ես, ըստ Ովսեի,


Էլ ինչպե՞ս պիտի հնձեմ կենաց բերքն ու այն


հավաքեմ, Մաքուր իմ հոգու կուսական ստինքները թառամեցին,


Ինչպես որ մարգարեն Իսրայելի համար է


ասում, Բայց դու կարող ես, Տեր, նրանց կրկին նախկին տեսքը տալ:


Հուդայի մոլի բարքի համաձայն


Ընդարձակեցի կամքիս մահիճը հոմանի դևերի համար275Եսայի ԾԷ. 8.


Քո ձեռքն է դարձյալ ամփոփել այն, Տե՛ր, նույն զգաստությամբ:


Եթե մարմնապես կցորդությունը տեսնողի հետ պոռնիկին դարձրեց անբիծ, անարատ276Ովսեե Ա. գլուխ,


Իսկ դու, փրկությո՛ւն, միանալով ինձ հոգեպես՝ կրկի՛ն կմաքրագործես:


Եթե արեգակն այս անկենդան,


Որ ստեղծել ես դու մատակարար մեր երկրի համար,


Ցամաքեցնում է ճահիճների ցեխն ու խակ պտուղներ է հասցնում,


Իսկ դու ստեղծի՛չդ ամենայնի, Հոգիդ Աստուծո,


Ո՜րքան ավելի պիտի կարենաս չարիքների


տիղմն աղտեղի Եվ մեր մեղքերի աղծապիղծ թարախն իսկույն սպառել:


Դրա համար է, որ ես խոսքերիս կարգին շտապեցի


Թշնամիներիս համար նույնպես բարին հայցել քեզանից,


Որպեսզի մահապարտությամբ հեռացված հանցավորիս


Չգցե՛ս հզորիդ ամենախնամ աչքից, օրհնյա՜լ գթություն:


Արդ, կենագործիր ամենամեղիս՝ մարմնիս անդամներով, հոգուս բնության հետ,


Որպեսզի ես միշտ քեզ վրա խորհեմ:


Բարեգործներին բարիք խնդրելը օրենք է բնության,


Եվ մենք այդ բանը անում ենք կամքով մեր անբռնադատ:


Քանզի արդարև այդ մի պատվերդ կարող է ամեն հասակ կատարել,


Իսկ երկրորդի գործադրումը նույն սիրով հոգատար՝


Նշանակում է նմանվել Աստծուդ:


Այդ իսկ պատճառով գերադասեցի թշնամիներիս բարիք ցանկանալ,


Քան երախտավոր բարերարներիս համար աղերսել: