7 Դրա համար էլ Սուրբ Հոգին այսպէս է ասում.
«Այսօր, եթէ նրա ձայնը լսէք,
8 մի՛ կարծրացրէք ձեր սրտերը ձեր հայրերի պես,
որոնք Աստծուն բարկացրին փորձութեան օրը անապատում,
9 ուր նրանք փորձեցին ինձ, քննեցին ինձ,
թէեւ տեսան իմ գործերը ամբողջ քառասուն տարի:
10 Ուստի զզուանք զգացի այդ սերնդից եւ ասացի.
“Սրտով միշտ մոլորուած են,
եւ նրանք չիմացան իմ ճանապարհները”.
11 այնպէս որ երդուեցի իմ բարկութեան մէջ՝ ասելով,
թէ երբեք չպիտի մտնեն իմ հանգստի մէջ»(1195):
12 Եղբայրնե՛ր, տեսէ՛ք, ձեզանից որեւէ մէկի մէջ թող երբեք չլինի չար ու անհաւատ սիրտ եւ ապըստամբի կենդանի Աստծու դէմ: 13 Բայց յորդորեցէ՛ք միմեանց ամէն օր, քանի այդ Այսօրը դեռ առջեւում է, որպէսզի ձեզնից ոչ ոք չկարծրանայ մեղքի խաբէութեամբ. 14 ահա մասնակից եղանք Քրիստոսին, միայն թէ հաստատ պահենք այն վստահութիւնը, որ ունեցել ենք սկզբից, 15 քանի որ ասուած է.
«Այսօր եթէ նրա ձայնը լսէք,
մի՛ կարծրացրէք ձեր սրտերը,
ինչպէս բարկութեան ժամանակ»(1196):
16 Քանզի ովքե՞ր էին, որ լսեցին եւ դառնացրին նրան. չէ՞ որ բոլոր նրանք, ովքեր դուրս էին եկել Եգիպտոսից Մովսէսի միջոցով: 17 Ումի՞ց զզուանք զգաց քառասուն տարի. չէ՞ որ յանցանք գործածներից, որոնց ոսկորներն ընկան այնտեղ, անապատում: 18 Ո՞ւմ երդուեց, որ չպիտի մտնեն իր հանգստի մէջ, եթէ ոչ՝ անհնազանդներին: 19 Եւ տեսնում ենք, որ նրանք չկարողացան մտնել իրենց անհաւատութեան պատճառով:
1 Զգո՛յշ լինենք ուրեմն, որ նրա հանգստի մէջ մտնելու խոստումից, որ տրուած է մեզ, ձեզնից որեւէ մէկը չզրկուի. 2 քանզի աւետուած է, ինչպէս եւ նրանց: Բայց խօսքը լսելը չօգնեց անապատում եղողներին, որոնք հաւատով չլսեցին այն:3 Իսկ մենք, որ հաւատացինք, մտնելու ենք այդ հանգստի մէջ, ինչպէս որ նա ասաց.
«Ինչպէս երդուեցի իմ բարկութեան մէջ ասելով,
թէ չպիտի մտնեն իմ հանգստի մէջ»(1197),
4 թէեւ նրա գործերը աշխարհի սկզբից կատարուած էին: Քանզի մի տեղ եօթներորդ օրուայ մասին այսպէս է ասուած.
«Եւ հանգստացաւ Աստուած եօթներորդ օրը իր բոլոր գործերից»(1198):
5 Եւ այստեղ դարձեալ ասում է, թէ՝ չպիտի մտնեն իմ հանգստի մէջ: 6 Եւ արդ, քանի որ ոմանց արգելուել էր(1199) մտնել նրա մէջ, եւ նրանք էլ, որոնց նախապէս աւետուել էր, չմտան անհնազանդութեան պատճառով, 7 դարձեալ նա մի ուրիշ օր է սահմանում, Այսօրը. երկար ժամանակ յետոյ ասում է, ինչ որ Դաւթի բերանով ասուել է աւելի առաջ.
«Այսօր եթէ նրա ձայնը լսէք,
մի՛ կարծրացրէք ձեր սրտերը»:
8 Որովհետեւ, եթէ Յեսուն դրանց հանգիստ տուած լինէր, ապա դրանից յետոյ Աստուած ուրիշ օրուայ մասին չէր խօսի: 9 Արդ, ուրեմն, Աստծու ժողովրդի համար դեռ մնում է մի ուրիշ հանգստի օր. 10 որովհետեւ, ով մտնում է նրա հանգստի մէջ, նա հանգստանում է իր գործերից, ինչպէս Աստուած էլ հանգստացաւ իր գործերից:
11 Ջանանք, ուրեմն, մտնել այդ հանգստի մէջ, որպէսզի որեւէ մէկը նոյնօրինակ անհնազանդութեան մէջ չընկնի:
