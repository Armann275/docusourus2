Փեսան ասում է հարսին.
7 «Եթէ չգիտես, ո՜վ գեղեցիկդ կանանց մէջ,
թէ որտեղ կը գտնես ինձ,
գնա՛ հօտերի ոտնահետքերով
եւ քո ուլերն արածեցրո՛ւ հովիւների վրանների մօտ:
8 Ո՛վ իմ սիրելի, ես քեզ նմանեցրի փարաւոնի կառքին լծուած իմ երիվարներին»:
Օրիորդներն ասում են Հարսին.
9 «Գեղեցիկ են քո ծնօտները տատրակի ծնօտների նման,
եւ գեղեցիկ է քո պարանոցը,
ասես մանեակներով զարդարուած լինի:
10 Մենք քեզ կը զուգենք ոսկէ զարդի պէս,
որ ընդելուզուած է արծաթէ կիտուածքներով,
11 մինչեւ որ արքան քեզ իր գիրկն առնի»:
Հարսն ասում է իր եւ Փեսայի մասին.
12 «Իմ նարդոսը իր հոտը բուրեց.
ստաշխի փունջ է իմ սիրեցեալն ինձ համար,
որ պիտի հանգստանայ իմ ստինքների միջեւ:
13 Նոճու ողկոյզ է իմ սիրեցեալն ինձ համար՝
Ենգադդի այգիների մէջ»:
Փեսան ասում է Հարսին.
14 «Ահաւասիկ, ի՜նչ գեղեցիկ ես, ո՛վ իմ սիրելի,
ի՜նչ գեղեցիկ ես.
քո աչքերը նման են աղաւնիների»:
Հարսն ասում է Փեսային.
15 «Ի՜նչ բարետես ես, ահա, ո՛վ իմ սիրեցեալ,
եւ որքա՜ն գեղեցիկ ես գահաւորակի վրայ՝ հովանու ներքոյ:
16 Մեր տան գերանները մայրիներ են,
եւ նոճիներ են մեր առաստաղները»:
1 Փեսան ասում է իր եւ Հարսի մասին.
«Ես դաշտերի ծաղիկ եմ,
հովիտների շուշան:
2 Ինչպէս շուշանն է փշերի մէջ,
այնպէս էլ իմ սիրելին է դուստրերի մէջ»:
Հարսն ասում է Փեսային.
3 «Ինչպէս խնձորենին է անտառի ծառերի մէջ,
այնպես էլ իմ սիրեցեալն է տղաների մէջ:
Ցանկացայ նստել նրա հովանու տակ եւ նստեցի.
եւ քաղցր է նրա պտուղն իմ կոկորդում»:
Հարսն ասում է օրիորդներին.
4 «Դուք ինձ խնջոյքի սենեա՛կը տարէք,
եւ թողէ՛ք մնամ ես իմ սիրոյ հետ:
5 Զօրացրէ՛ք ինձ իւղերով եւ խնձո՛ր դիզեցէք վրաս,
քանզի այրւում եմ խանդակաթ սիրով:
6 Թող նրա ձախը լինի գլխիս տակ,
եւ աջը նրա թող գրկի ինձ»:
Հարսն ասում է օրիորդներին.
7 «Երդուեցէ՛ք, ո՜վ Երուսաղէմի դուստրեր,
հողի եւ հանդի զօրութեան վրայ,
որ երբ վեր կենաք,
դուք իմ սիրածին չէք արթնացնի, մինչեւ որ ինքը չկամենայ»:
Լսում է Փեսայի ձայնը եւ ասում.
