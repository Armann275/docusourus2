6 «Ո՞վ է սա, որ ելել գալիս է անապատից,
բարձրանալով, ինչպէս ծառացած ծուխ,
ինչպէս զմուռսի եւ կնդրուկի
եւ ամէն տեսակ իւղերի փոշու սիւն»:
Օրիորդներն այսպէս են ասում.
7 «Ահա Սողոմոնի գահաւորակը.
նրա շուրջը Իսրայէլի վաթսուն սպառազէն քաջեր են կանգնած,
8 բոլորն էլ սուսերաւորներ եւ հմուտ պատերազմողներ,
եւ իւրաքանչիւրը սուր ունի ազդրին՝
գիշերուայ արհաւիրքների համար:
9 Սողոմոն արքան իր համար գահաւորակ պատրաստեց
Լիբանանի մայրի փայտերից.
10 նրա սիւները շինեց արծաթից,
նրա սնարները՝ ոսկուց,
իսկ ձեղունը՝ ծիրանի կերպասից:
Նրա ներսը ակնազարդ է,
Երուսաղէմի դուստրերի սէրն է սփռուած:
11 Ելէ՛ք, ո՜վ Սիոնի դուստրեր,
եւ նայեցէ՛ք Սողոմոն արքային ու նրա պսակին,
որով մայրը նրա հարսանիքի օրը՝
իր որդու սրտի ուրախութեան օրը պսակեց նրան»:
1 Փեսան ասում է Հարսին.
«Ահա դու, ի՜նչ գեղեցիկ ես, ո՛վ իմ սիրելի,
ի՜նչ գեղեցիկ ես.
քո աչքերը նման են աղաւնիների՝ հարսնաքօղիդ տակ:
Քո վարսերը նման են այծերի հօտերի,
որոնք իջնում են Գաղաադից:
2 Քո ատամները նման են խուզած ոչխարների հօտերի,
որոնք ելնում են լողաւազանից.
բոլորն էլ զուգաշար են,
եւ ոչ մի ստերջ չկայ նրանց մէջ:
3 Քո շուրթերը նման են որդան կարմիր թելի,
եւ գեղեցիկ է քո խօսքը՝ քո շուրթերին:
Քո այտերը նման են կիսած նռան՝ հարսնաքօղիդ տակ:
4 Քո պարանոցը նման է Դաւթի աշտարակին,
որ շինուած է Թալպիոթում.
հազար վահան է կախուած նրանից,
նաեւ՝ ռազմիկների բոլոր նետերը:
5 Քո երկու ստինքները նման են այծեամի երկուորեակ ուլերի,
որոնք արածում են շուշանների մէջ,
6 մինչեւ ցերեկն անցնի, եւ ստուերները շարժուեն:
Ես էլ առանձին գնամ զմուռսի սարը եւ կնդրուկի բլուրը:
7 Դու բոլորովին գեղեցիկ ես, ո՜վ իմ սիրելի,
եւ ոչ մի արատ չկայ քո մէջ:
8 Ե՛կ Լիբանանից, ո՜վ հարս,
այստե՛ղ եկ Լիբանանից.
արի անցի՛ր Հաւատքի գագաթից,
Սանիրի եւ Հերմոնի կատարներից,
առիւծների որջերից եւ ինձերի լեռներից:
9 Կարօտով լցրիր մեր սիրտը, ո՜վ մեր քոյր հարս,
քո մի հայեացքով,
քո պարանոցի մի մանեակով
կարօտով լցրիր սիրտը մեր:
10 Գեղեցկացան քո ստինքները, ո՜վ մեր քոյր հարս,
գինուց գեղեցկացան քո ստինքները,
եւ քո զգեստների հոտը քաղցր է բոլոր խնկերից:
11 Մեղր է կաթում քո շուրթերից, քո՛յր իմ հարս,
մեղր ու կաթ կայ քո լեզուի տակ.
եւ քո զգեստների հոտը նման է կնդրուկի հոտի:
12 Փակուած պարտէզ ես, քո՛յր իմ հարս,
փակուած պարտէզ եւ կնքուած աղբիւր:
13 Քո տնկիները նռնենիների դրախտ են՝
մրգատու ծառերի պտուղներով,
նոճով ու նարդոսով,
14 նարդոս են ու քրքում,
խնկեղէգն ու կինամոն՝
Լիբանանի ամէն տեսակ ծառերով,
զմուռս ու հալուէ՝
բոլոր լաւագոյն խնկերով հանդերձ,
15 բուրաստանների աղբիւր են
եւ կենդանի ջրի ակունք,
որ բխում է Լիբանանից:
16 Վե՛ր կաց, հիւսիսի՛ քամի,
եւ ե՛կ, հարաւի՛ հով,
փչի՛ր իմ պարտէզի մէջ,
եւ թող իմ խնկերն իրենց բոյրը տարածեն:
Հարսն աղաչում է, որ իր Փեսան ցած իջնի:
1 «Թող իմ սիրեցեալն իջնի իր պարտէզը,
եւ իր ծառերի պտուղներն ուտի»:
Փեսան ասում է Հարսին.
«Ես իմ պարտէզը մտայ, քո՛յր իմ հարս,
զմուռս քաղեցի իմ խնկերի հետ,
հացս կերայ իմ մեղրով,
իմ կաթի հետ խմեցի գինիս:
Կերէ՛ք, ո՜վ իմ սիրելիներ,
խմեցէ՛ք եւ հարբեցէ՛ք, ո՜վ իմ սիրելիներ»:
