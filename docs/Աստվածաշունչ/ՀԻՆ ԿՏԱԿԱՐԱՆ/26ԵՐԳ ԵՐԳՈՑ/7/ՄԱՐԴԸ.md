1 Փեսան դուստրերին եւ թագուհիներին այսպէս է ասում.
«Ի՞նչ էք տեսնում այդ սոմնացու վրայ,
որ գալիս է դէպի մեզ
զօրաբանակի գնդերի նման:
Որքա՜ն գեղեցիկ է քո քայլքը կօշիկներով,
ո՛վ Ամինադաբի դուստր:
Քո ազդրերի ձեւը նման է
ճարտար վարպետի յղկած ուլունքների:
2 Քո պորտը ճախարակուած ըմպանակ է,
որից անպակաս է անխառն գինին:
Քո որովայնը ցորենի շեղջ է՝
ծածկուած շուշանով:
3 Քո երկու ստինքները ասես այծեամի երկուորեակ ուլեր են,
4 քո պարանոցը՝ փղոսկրեայ աշտարակ:
Քո աչքերը նման են Եսեբոնի ծովակին՝
Բազում դուստրերի դարպասների մօտ:
Քո քիթը նման է Լիբանանի աշտարակին,
որ նայում է դէպի Դամասկոս:
5 Գլուխդ քո վրայ նման է Կարմելոսին,
մազերիդ հիւսերը կարծես ծիրանի լինեն,
ասես թագաւոր ես՝ թագը գլխիդ,
հանդիսարանների մէջ:
6 Որքա՜ն գեղեցիկ, որքա՜ն քաղցր ես դու, սէ՛ր իմ,
քո քնքշութեան մէջ:
7 Քո հասակը նման է արմաւենու,
իսկ ստինքներդ՝ ողկոյզների:
8 Ասացի. “Բարձրանամ արմաւենու վրայ,
ձեռքս ձգեմ նրա ճիւղերին,
եւ թող քո ստինքները լինեն խաղողի ողկոյզների պէս,
քո ռունգերի շունչը՝ խնձորի հոտի նման,
եւ քո կոկորդը՝ ազնիւ գինու պէս”»:
Հարսն ասում է դուստրերին եւ թագուհիներին.
9 «Այն ուղիղ գնում է իմ սիրեցեալին՝
549 հոսելով ննջողների շրթների ատամների վրայ:
10 Ես իմ սիրեցեալինն եմ,
եւ նա պիտի վերադառնայ ինձ մօտ:
11 Ե՛կ, իմ սիրեցեա՛լ, ելնենք ագարակները,
գիշերենք շէների ու պարտէզների մէջ,
վաղ առաւօտեան այգիները գնանք:
12 Տեսնենք, թէ արդեօք ծաղկե՞լ է որթատունկը,
ծաղկե՞լ է արդեօք նոճին,
ծաղկե՞լ է արդեօք նռնենին:
Այնտեղ քեզ կը տամ իմ ստինքները:
13 Մանրագորներն իրենց հոտն են բուրում,
մեր դռների մօտ ամէն տեսակ հին ու նոր մրգատու ծառեր կան,
որ իմ մայրն է տուել ինձ,
ես պահել եմ քե՛զ համար, իմ սիրեցեա՛լ:
1 Ո՜վ իմ սիրեցեալ, երանի՜ թէ իմ եղբայրը լինէիր՝
մօրս կաթով սնուած,
եւ երբ հանդիպէի քեզ դրսում, համբուրէի քեզ,
եւ ոչ ոք չնախատէր ինձ:
2 Վերցնէի քեզ, բերէի իմ մօր տունը,
այն սենեակը, ուր նա յղիացել է ինձնով,
քեզ ազնիւ գինի տայի խմելու,
օշարակ տայի իմ նռնենիներից:
3 Թող նրա ձախը լինի գլխիս տակ,
եւ նրա աջը թող գրկի ինձ:
4 Երդուեցէ՛ք, ո՜վ Երուսաղէմի դուստրեր,
հողի ու հանդի զօրութեան վրայ,
որ երբ վեր կենաք,
դուք իմ սիրածին չէք արթնացնի,
մինչեւ որ ինքը չկամենայ»:
