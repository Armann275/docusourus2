2 «Ես քնած եմ, բայց իմ սիրտն արթուն է»:
Հարսն զգում է, որ Փեսան բախում է դուռը.
«Իմ սիրեցեալն է, նրա ձայնն է.
դուռն է բախում»:
Փեսան ասում է.
«Բա՛ց, քո՛յր իմ, ո՜վ իմ սիրելի,
իմ աղաւնի՛, իմ կատարեա՛լ.
գլուխս, ահա, թրջուել է ցօղով,
մազերս՝ գիշերուայ շաղով»:
Հարսն այսպէս է ասում.
3 «Ես հանել եմ իմ պատմուճանը,
ինչպէ՞ս հագնեմ այն.
ես լուացել եմ իմ ոտքերը,
ինչպէ՞ս կեղտոտեմ դրանք:
4 Իմ սիրեցեալը ձեռքը ձգեց պատուհանից,
եւ որովայնս սարսռաց նրա համար:
5 Վեր կացայ դուռը բացելու իմ սիրեցեալի համար.
իմ ձեռքերից զմուռս կաթեց,
եւ իմ մատներից զմուռսը լցուեց փականի բռնակի վրայ:
6 Ես բացեցի դուռն իմ սիրեցեալի համար,
բայց նա գնացել էր արդէն,
եւ խելքս մաղուեց նրա խօսքի համար:
Փնտռեցի նրան, բայց չգտայ,
կանչեցի նրան, բայց ձայն չտուեց ինձ:
7 Ինձ գտան քաղաքում շրջող պահապանները,
խփեցին եւ վիրաւորեցին ինձ,
իսկ պարիսպների պահակները քօղս հանեցին իմ վրայից:
8 Երդուեցէ՛ք, ո՛վ Երուսաղէմի դուստրեր,
հողի ու հանդի զօրութեան վրայ,
եթէ դուք գտնէք իմ սիրեցեալին,
կը պատմէք նրան, որ ես այրւում եմ նրա սիրուց»:
ԿԱՆԱՅՔ
Երուսաղէմի աղջիկները եւ պարիսպների պահապանները հարցնում են Հարսին.
9 «Ինչո՞վ է առաւել քո սիրելին միւս տղաներից,
ո՜վ գեղեցիկդ կանանց մէջ,
ինչո՞վ է նա առաւել,
որ այդպէս երդուեցնում ես մեզ»:
Հարսը պատմում է սիրածի մասին՝ ասելով, թէ ինչպիսին է նա.
10 «Իմ սիրեցեալը սպիտակ է եւ կարմիր,
ընտրեալ է՝ տասը հազարից:
11 Նրա գլուխը ոսկի է ազնիւ,
նրա մազերը գանգուր են, սեւ, ինչպէս ագռաւ:
12 Նրա աչքերը նման են աղաւնիների՝
հակուած առատ ջրերի վրայ,
կաթով լուացուած եւ թառած՝ առատ ջրերի վրայ:
13 Նրա ծնօտները նման են խնկէ անօթների,
որոնք, ինչպէս օծման իւղեր,
անուշահոտութիւն են բուրում.
նրա շուրթերը շուշաններ են,
որոնցից առատ զմուռս է բխում:
14 Նրա ձեռքերը ճախարակուած ոսկի են՝
Թարսիսի ակնաքարերով պատուած:
Նրա որովայնը փղոսկրեայ տախտակ է՝
շափիւղայ քարերով ընդելուզուած:
15 Նրա սրունքները մարմարեայ սիւներ են՝
հաստատուած ոսկէ խարիսխների վրայ:
Նրա տեսքն ասես Լիբանանի ընտիր եղեւնափայտ լինի:
16 Նրա կոկորդը լի է քաղցրութեամբ,
եւ ամբողջովին հաճելի է նա:
Այսպիսին է, ահա, իմ սիրեցեալը,
ո՜վ Երուսաղէմի դուստրեր,
այսպիսին է իմ հոգու սիրածը:»
Երուսաղէմի դուստրերը հարցնում են, թէ ուր է գնացել նրա, այսինքն՝ Հարսի սիրեցեալը.
17 «Ու՞ր գնաց քո սիրեցեալը,
ո՜վ գեղեցիկդ կանանց մէջ,
ո՞ր կողմը գնաց քո սիրեցեալը,
որ մենք էլ քեզ հետ որոնենք նրան»:
1 Հարսը պատասխան է տալիս եւ ասում.
«Իմ սիրեցեալն իջաւ իր պարտէզը՝
խնկածաղիկների մարգերի մէջ,
որ հօտն արածեցնի բուրաստաններում
եւ շուշաններ քաղի:
2 Իմ սիրեցեալն իմն է,
իսկ ես՝ նրանը.
նա, որ հովուում է հօտը շուշանների մէջ»:
