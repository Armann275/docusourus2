Դուստրերը եւ թագուհիները ասում են.
5 «Ո՞վ է սա, որ գալիս է սպիտակ հագած,
գալիս է՝ յենած իր սիրեցեալին»:
Փեսան ասում է Հարսին.
«Ես քեզ արթնացրի խնձորենու տակ.
այնտեղ քո մայրը երկնել է քեզ,
այնտեղ քո ծնողը ծնել է քեզ:
6 Ինձ իբրեւ կնիք դի՛ր քո սրտի վրայ,
իբրեւ մատանի դի՛ր քո աջ ձեռքին,
քանզի հզօր է սէրը մահուան պէս,
խանդը դաժան է դժոխքի նման,
նրա թռիչքը նման է հրի բոցի թռիչքին:
7 Առատ ջրերը չեն կարող սէրը մարել,
եւ ոչ էլ գետերը կարող են արգելել այն:
Եթէ մի մարդ իր ողջ հարստութիւնը տար սէր գնելու համար,
նրան արհամարհելով կ՚արհամարհէին մարդիկ»:
8 «Մեր քոյրը փոքրիկ է
եւ դեռ չունի ստինքներ.
ի՞նչ պիտի անենք այն օրը,
երբ գան նրան ուզելու:
9 Եթէ պարիսպ լինէր նա,
վրան արծաթէ աշտարակներ կը կանգնեցնէինք,
եթէ դուռ լինէր նա,
եղեւնափայտի տախտակներ կը շինէինք վրան»:
Հարսը համարձակւում է եւ ասում.
10 «Ես պարիսպ եմ,
եւ իմ ստինքները նման են աշտարակների.
նրա աչքին ես երեւում եմ ինչպէս մէկը,
որ իր խաղաղութիւնն է գտել»:
11 Սողոմոնը մի այգի ունէր Բեէլմաւոնում.
իր այգին նա տուեց պահապաններին:
Նրանցից իւրաքանչիւրը հազար արծաթ պիտի բերէր պտղի փոխարէն:
12 Իմ այգին իմ առջեւն է.
հազարը Սողոմոնին,
եւ երկու հարիւրը՝ պահապաններին,
որ պահում են նրա պտուղը:
Հարսն ասում է.
13 «Դու՛, որ նստել ես պարտէզների մէջ,
եւ ուրիշները լսում են քեզ,
քո ձայնը լսելի՛ դարձրու նաեւ ինձ»:
14 «Փախի՛ր, իմ սիրեցեալ, այծեամի պէս,
կամ եղնիկների հորթերի նման,
որ լինում են խնկաբեր լեռների վրայ»:































