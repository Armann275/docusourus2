8 «Իմ սիրեցեալի ձայնն է.
ահա գալիս է նա,
վազքով անցնում է լեռների վրայով եւ ցատկոտում բլուրների վրայ:
9 Իմ սիրեցեալը նման է այծեամի կամ եղնիկի հորթերի,
որ լինում են Բեթէլի լեռներում»:
Հարսն օրիորդներին պատմում է, թէ ինչպիսին է Փեսան եւ ասում.
«Ահա նա կանգնած է մեր պատի յետեւում,
եւ ձգուելով դէպի պատուհանները՝
նայում է ճաղերից:
10 Ինձ պատասխան է տալիս իմ սիրեցեալը եւ ասում՝
«Վե՛ր կաց, իմ սիրելի, իմ գեղեցիկ, իմ աղաւնի:
11 Ահա ձմեռն անցաւ,
անձրեւները անցան-գնացին,
ծաղիկները երեւացին մեր երկրում,
12 էտելու ժամանակը հասաւ,
տատրակի ձայնը լսուեց մեր երկրում:
13 Թզենին իր բողբոջն արձակեց,
ծաղկած որթերը տարածեցին իրենց հոտը:
14 Վե՛ր կաց, իմ սիրելի, իմ գեղեցիկ, իմ աղաւնի:
Ո՛վ իմ աղաւնեակ,
դու, որ պատսպարուել ես վէմի հովանու տակ,
ցո՛յց տուր քո երեսն ինձ
եւ լսելի՛ դարձրու ինձ քո ձայնը,
քանզի քաղցր է քո ձայնը,
եւ գեղեցիկ է երեսը քո»:
Փեսան այսպէս է ասում օրիորդներին.
15 «Բռնեցէ՛ք փոքրիկ աղուէսներին,
որ ապականում են այգիները,
որպէսզի ծաղկեն մեր որթերը»:
Հարսն ասում է այսպէս.
16 «Իմ սիրեցեալն իմն է, իսկ ես՝ նրանը.
նա, որ հովուում է հօտը շուշանների մէջ,
17 քանի դեռ ցերեկը կը լուսաւորի,
եւ դեռ կը շարժուեն ստուերները:
Վերադարձի՛ր, ո՛վ իմ սիրեցեալ,
այծեամի պէս կամ եղնիկների հորթերի նման,
որ լինում են խնկաբեր լեռների վրայ»:
1 «Գիշերն անկողնուս մէջ փնտռեցի իմ հոգու սիրածին,
փնտռեցի նրան, բայց չգտայ,
կանչեցի, բայց ինձ ձայն չտուեց:
2 Վեր կենամ, շրջեմ քաղաքում,
անցնեմ փողոցներ ու հրապարակներ
եւ փնտռեմ նրան՝ իմ հոգու սիրածին:
Փնտռեցի նրան, բայց չգտայ,
կանչեցի նրան, բայց ինձ ձայն չտուեց:
3 Քաղաքում շրջող պահապանները հանդիպեցին ինձ»:
Հարսն ասում է պահապաններին.
«Արդեօք չէ՞ք տեսել իմ հոգու սիրածին»:
4 Երբ նրանցից փոքր-ինչ անցայ,
ես գտայ իմ հոգու սիրածին:
Գտնելով Փեսային՝ ասում է.
«Բռնեցի նրան եւ բաց չթողեցի,
մինչեւ որ նրան իմ մօր տունը չտարայ
եւ այն սենեակը, ուր իմ մայրն յղիացել է ինձնով»:
Հարսն օրիորդներին երդուեցնում է երկրորդ անգամ.
5 «Երդուեցէ՛ք, ո՜վ Երուսաղէմի դուստրեր,
հողի եւ հանդի զօրութեան վրայ,
որ երբ վեր կենաք,
դուք իմ սիրածին չէք արթնացնի,
մինչեւ որ ինքը չկամենայ»:
Փեսան ասում է Հարսի մասին.
