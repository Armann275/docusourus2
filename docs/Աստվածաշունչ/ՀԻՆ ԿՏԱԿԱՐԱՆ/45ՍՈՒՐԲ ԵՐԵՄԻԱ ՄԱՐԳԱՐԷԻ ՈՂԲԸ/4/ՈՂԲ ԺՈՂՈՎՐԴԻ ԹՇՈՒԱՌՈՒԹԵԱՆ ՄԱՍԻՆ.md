1 ալեփ Ինչպէ՜ս խամրեց ոսկին,
848 գունաթափուեց, սպիտակ արծաթը,
նրանց թանկագին քարերը հալուեցին ու ցրիւ եկան
իրենց ճանապարհների խաչմերուկներում:
2 բեթ Սիոնի պատուական որդիները,
աւելի պատուական, քան թանկագին քարերը,
ինչպէ՜ս համարուեցին խեցեղէն ամաններ՝
բրուտների ձեռքի աշխատանք:
3 գամէլ Ինչպէս վիշապներ, նրանք մերկացրին իրենց ստինքները
եւ կաթ տուեցին իրենց կորիւններին.
իմ ժողովրդի որդիները տանջահար եղան,
եւ չկայ բժշկութիւն նրանց համար.
անապատի ջայլամների պէս տառապեցին նրանք:
4 դալեթ Ծարաւից կաթնակեր մանուկների լեզուներն իրենց քիմքերին կպան.
երեխաները հաց խնդրեցին,
բայց նրանց հաց կտրող չեղաւ:
5 հէ Ովքեր կերակրով էին սնուել,
ճանապարհների վրայ սովամահ եղան,
ովքեր գրկերի մէջ գուրգուրանք ու գգուանք էին վայելել,
աղբանոցները գրկած՝ թաթաւեցին ու թաւալուեցին:
6 վաւ Իմ ժողովրդի դստեր մեղքերն աւելի շատացան,
քան կործանուած Սոդոմի անօրէնութիւնները.
նրանք փութով վեր էին կենում,
բայց նրանց ձեռքերի վաստակը ոչ մի տեղ չէր երեւում:
7 զէ Նրանց ազնուական իշխանները,
որոնք մաքուր էին,
ձեան պէս սպիտակ,
կաթի պէս անարատ,
փայլուն ինչպէս շափիւղայ, ակնեղէն.
8 խէթ այժմ նրանց տեսքն ածուխի նման սեւացաւ,
ու ոչ ոք չէր ճանաչում նրանց.
նրանց դրել էին ճանապարհների խաչմերուկներում:
նրանց կաշին ոսկորներին էր կպել. նրանք կոշտացել ու չորացած փայտ էին դարձել:
9 թէթ Սրից հասած վէրքերից
դիտապաստ ընկածներն աւելի բախտաւոր էին,
քան սովից մեռածները:
Խումբ-խումբ շարժւում էին վիրաւոր մարդիկ:
10 յոդ Գթասիրտ կանանց ձեռքերը եփեցին իրենց մանուկներին,
որոնք իմ ժողովրդի դստեր կործանման ժամանակ
նրանց համար կերակուր դարձան:
11 քափ Տէրն ի կատար ածեց իր ցասումն ու բարկութիւնը,
թափեց իր ցասումն ու բարկութիւնը
եւ կրակ բորբոքեց Սիոնում,
որը լափեց նրա հիմքերը:
12 լամէք Աշխարհում գոյութիւն ունեցող բոլոր երկրների թագաւորները չհաւատացին,
թէ թշնամին կարող է ներս մտնել Երուսաղէմի դարպասներից:
13 միմ Բայց դա տեղի ունեցաւ նրանց մարգարէների մեղքով,
նրանց քահանաների մեղքով,
քանզի նրանք այնտեղ թափում էին արդար մարդկանց արիւնը:
14 նուն Ճանապարհների գլխին ցնցուեց ու սասանուեց նրանց զօրութիւնը,
մեռածների արեամբ պղծուեցին ու թաթախուեցին այնպէս,
որ նրանց հագուստները հնարաւոր չէր մաքուր վիճակում նրանց վրայից հանել:
15 սամքաթ «Հեռո՛ւ կացէք,
պի՛ղծ անուանեցէք նրանց,
հեռո՛ւ մնացէք,
հեռո՛ւ մնացէք,
մի՛ մօտեցէք»:
Եւ նրանք շարժուեցին ու բարկացած հեռացան:
«Ասացէ՛ք հեթանոսներին,
որ նրանք այլեւս չշարունակեն ապրել նրանց մէջ»:
16 էյ Մեր կենդանութեան ժամանակ իսկ նուաղեցին մեր աչքերը իզուր օգնութիւն սպասելուց,
որովհետեւ զուր տեղը մենք նրանց հսկիչ էինք կարգել սնոտի բաների վրայ:
17 փէ Տէրն իր երեսը շրջել է նրանցից
եւ այլեւս չի նայելու նրանց:
Քահանաները չլսեցին ծերերին,
նրանց որդիների նկատմամբ անողորմ եղան:
Աչքներս պահած՝ նայում էինք այն ազգերին,
որոնք մեզ չէին կարող փրկել:
18 ծադէ Որսացին մեզ. մի փոքր ժամանակ եւս,
եւ մեզ սպանած-բնաջնջած կը լինեն մեր քաղաքներից:
Հասել է ժամը, հասել է ժամանակը,
լրացան մեր օրերը,
լրացան ժամանակները:
19 կոփ Լեռների վրայ մեզ հալածողները թեթեւաշարժ են.
նրանք, ինչպէս երկնային արծիւներ,
ճախրեցին բարձր լեռների վրայ
եւ, անապատում դարան մտած, պաշարեցին մեզ:
20 րէշ Տէր Քրիստոսը849 մեր անձի շունչն է.
իրենց ապականութեամբ նրանք պաշարեցին նրան,
մինչդեռ մենք մտածում էինք,
թէ կը նստենք նրա հովանու տակ
եւ կ՚ապրենք հեթանոսների մէջ:
21 շին Ցնծա՛ եւ ուրախացի՛ր, ո՛վ եդոմայեցիների դուստր,
որ բնակւում ես օստացիների այդ երկրում,
քեզ էլ կը հասնի այս բաժակը.
կը կանգնես ու կը խմես,
կը խմես ու նորից կը վերադարձնես:
22 թաւ Քո անօրէնութիւնները պիտի վերջ գտնեն, Սիո՛ն,
եւ այլեւս դու չպիտի պատժուես.
բայց քեզ, ո՛վ Եդոմի դուստր,
քո մեղքերի համար Տէրը պատժելու եկաւ՝
յայտնի դարձնելով քո բոլոր ամբարշտութիւնները:
