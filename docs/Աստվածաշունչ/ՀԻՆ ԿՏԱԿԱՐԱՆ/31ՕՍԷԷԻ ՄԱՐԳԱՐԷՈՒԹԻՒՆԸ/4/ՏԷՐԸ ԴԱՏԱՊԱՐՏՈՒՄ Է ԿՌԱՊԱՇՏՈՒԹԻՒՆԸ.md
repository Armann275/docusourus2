11 «Գինին եւ հարբեցողութիւնը գրաւեցին իմ ժողովրդի սիրտը:
12 Վիճակաքարեր գցելով խորհուրդ էին հարցնում,
եւ քահանաներն իրենց փայտիկներով պատասխանում էին նրանց.
պոռնկութեան սատանայից մոլորուեցին
եւ պոռնկացան իրենց Աստծու նկատմամբ:
13 Լեռների գլխին զոհ էին մատուցում
եւ բլուրների վրայ ողջակէզ էին անում
կաղնիների, կաղամախիների եւ սաղարթախիտ ծառերի տակ,
քանզի հովանին հաճելի էր նրանց.
դրա համար ձեր դուստրերը կը պոռնկանան,
եւ ձեր հարսները կը շնանան:
14 Ես չեմ պատժելու ձեր դուստրերին, երբ պոռնկանան,
եւ ձեր հարսներին՝ երբ շնանան,
քանի որ այրերն իրենք էին պոռնիկների հետ կենակցում,
զոհ էին մատուցում մեհեաններին նուիրուածների հետ,
եւ քո ժողովուրդը, որ չէր հասկանում այդ,
խառնակւում էր պոռնիկների հետ:
15 Բայց դո՛ւ, Իսրայէ՛լ, տգէտ մի՛ լինիր,
եւ Յուդայի՛ որդիներ, մի՛ մտէք Գաղգաղա,
մի՛ բարձրացէք Ովնի տուն
եւ մի՛ երդուէք կենդանի Տիրոջ անունով,
16 քանի որ Իսրայէլն ինձ համար եղաւ ինչպէս լուծը թօթափած երինջ»:
17 Արդ, Տէրը նրանց որպէս գառ կ՚արածացնի բաց դաշտում:  Եփրեմը յարեց կուռքերին, գայթակղութեան մատնեց իր անձը. բոլորը տենչացին քանանացիների կուռքերին, գինի սիրեցին. թողէ՛ք նրանց: 18 Չափից դուրս պոռնկացան, սիրեցին անպատուութիւնը իրենց հպարտութեան պատճառով: 19 Քամու մրրիկ կը փչի նրանց թեւերի տակ, եւ կ՚ամաչեն իրենց զոհասեղանների համար:
1 Լսեցէ՛ք սա, ո՛վ քահանաներ, մտի՛կ արէք, ո՛վ Իսրայէլի տուն,
թագաւորի՛ տուն, ակա՛նջ դրէք,
քանի որ ձերն է դատաստանը.
2 կը լինէք ինչպէս թակարդ դիտանոցում
եւ ինչպէս մի ցանց՝ ձգուած բարձրադիր վայրում,
որ որսորդները դրեցին որսի համար:
3 «Ես եմ ձեր ուղղիչը.
ես ճանաչեցի Եփրեմին,
եւ Իսրայէլը հեռու չէ ինձնից,
քանի որ այժմ Եփրեմը պոռնկացաւ,
եւ Իսրայէլը պղծուեց»:
4 Նրանք չմտածեցին վերադառնալ իրենց Աստծուն,
որովհետեւ պոռնկութեան չար ոգին նրանց մէջ է,
եւ Տիրոջը չճանաչեցին:
5 Իսրայէլի հպարտութիւնը կը խոնարհուի նրա առաջ.
ե՛ւ Իսրայէլը, ե՛ւ Եփրեմը կը տկարանան իրենց անօրէնութեան մէջ,
կը տկարանայ եւ Յուդան նրանց հետ:
6 Նրանք ոչխարներով եւ զոհերով կը գնան Տիրոջը որոնելու
եւ չեն գտնի նրան,
որովհետեւ նա խուսափեց նրանցից:
7 Նրանք Տիրոջը թողեցին,
քանի որ օտար որդիներ ծնուեցին նրանց:
Ահա այժմ թրթուրը կ՚ուտի նրանց,
նրանց եւ նրանց երկիրը:
