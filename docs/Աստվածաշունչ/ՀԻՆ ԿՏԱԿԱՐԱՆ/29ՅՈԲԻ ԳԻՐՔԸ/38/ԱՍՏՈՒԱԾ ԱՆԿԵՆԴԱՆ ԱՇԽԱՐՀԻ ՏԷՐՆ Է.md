1 Երբ Եղիուսը դադարեց խօսելուց, Տէրն ասաց Յոբին՝ փոթորկի ու ամպի միջից.
2 «Այդ ո՞վ է, որ իր խորհուրդները թաքցնում է ինձնից,
խօսքերը հաւաքելով իր սրտում՝
կարծում է, թէ ինձնից պահում է դրանք:
3 Տղամարդու պէս պնդացրո՛ւ մէջքդ. հարցեր եմ տալու քեզ,
ու պատասխա՛ն տուր ինձ:
4 Որտե՞ղ էիր դու, երբ ես երկրի հիմքերն էի գցում:
Ասա՛ ինձ, եթէ խելամիտ ես ու իմաստուն:
5 Ո՞վ է սահմանել դրա չափը, եթէ գիտես,
կամ ո՞վ է լար գցել դրա վրայ:
6 Ինչի՞ վրայ է հաստատուել օղակը դրա,
ո՞վ է դրել անկիւնաքարը դրա:
7 Երբ աստղերը ցիրուցան եղան626,
աստղերի բոլոր հրեշտակները մեծաձայն օրհնեցին ինձ,
իմ բոլոր հրեշտակներն էլ գովեցին:
8 Ծովը փակեցի դարպասներով,
երբ այն իր մօր որովայնից ծնուեց դուրս եկաւ:
9 Մէգը նրան իբրեւ հանդերձ սահմանեցի,
մառախուղը՝ իբրեւ խանձարուր:
10 Սահմաններ դրեցի նրա համար՝
փականքներ ու դարպասներ, եւ ասացի.
11 “Կը գաս մինչեւ այդ վայրն ու այլեւս առաջ չես անցնի”.
այդտեղ, քո մէջ կը խորտակուեն ալիքները քո:
12 Թէ քո՞ կողքին կարգեցի լոյսն առաւօտեան:
13 Արուսեակը տեսաւ իր համար սահմանուածը՝
հասնել երկրի թեւերի վրայ,
թափ տալ ամբարիշտներին դրա վրայից:
14 Կամ թէ դո՞ւ ես, որ կաւն առնելով ստեղծեցիր կենդանի արարածին
եւ, խօսուն, զետեղեցիր երկրի վրայ:
15 Մերժեցի՞ր լոյսն ամբարիշտներին,
խորտակեցի՞ր բազուկներն ամբարտաւանների:
16 Հասա՞ր ծովի ակունքին,
շրջեցի՞ր խորքերն անդունդների:
17 Քո առաջ ահով բացուելո՞ւ են դռները մահուան.
դժոխքի դռնապանները սարսելո՞ւ են քեզ տեսնելով:
18 Վերահասու լինելո՞ւ ես երկնքի ներքոյ եղած տարածութեան.
ասա՛ ինձ տեսնեմ՝ որքա՞ն է այն:
19 Ո՞րն է այն երկիրը, ուր լոյսն է օթեւանում,
կամ ո՞րն է տեղը խաւարի:
20 Տանելո՞ւ ես ինձ նրա սահմաններին, եթէ գիտես ճանապարհները դրանց:
21 Գուցէ գիտե՞ս կամ ա՞յն ժամանակներում ես ծնուել.
քո օրերը բազո՞ւմ են:
22 Գնացե՞լ ես շտեմարանները ձեան,
կամ տեսե՞լ ես պահեստները կարկտի:
23 Կուտակե՞լ ես դրանցից՝ քո թշնամիների վրայ հասնելու,
մարտի ու պատերազմի օրուայ համար:
24 Որտեղի՞ց է դուրս գալու եղեամը,
կամ տարածուելու է հարաւային հողմը երկնքի ներքոյ:
25 Ո՞վ է պատրաստել սաստիկ անձրեւների հոսանքները
26 եւ ճանապարհներն ամպրոպների,
որ տեղան երկրի վրայ,
27 ուր անմարդաբնակ անապատում ոչ ոք չկայ,
որ յագեցնի անկոխ ու անշէն հողը,
այնտեղ բխեցնի բոյսը դալար:
28 Ո՞վ է հայրն անձրեւի,
եւ ո՞վ է, որ ծնունդ է տուել ցօղի շաղերին:
29 Ո՞ւմ արգանդից է դուրս գալիս սառոյցը,
30 եւ ո՞վ է երկնքում եղեամ ծնել,
որ ջրի պէս հոսելով իջնում է.
ո՞վ է հալեցնում երկնքի երեսը:
31 Վերահասու եղե՞լ ես Բազմաստեղեանի կարգին,
բացե՞լ ես քօղը Հայկ համաստեղութեան:
32 Կամ Մազարոթը627 կարո՞ղ ես բացել իր ժամանակին,
Գիշերավարն իր շառաւիղներով հանդերձ կարո՞ղ ես տանել նրանց հետ:
33 Կ՚իմանա՞ս երկնքի բարեշրջութիւնները
կամ առհասարակ երկնքի ներքոյ տեղի ունեցածները:
34 Ձայնովդ կը կանչե՞ս մէգը.
նա էլ, սարսուռով համակուած,
ջրի յորդութեամբ կը լսի՞ քեզ:
35 Շանթեր կ՚արձակե՞ս, ու կը սլանա՞ն դրանք.
եւ կ՚ասե՞ն քեզ՝ թէ ինչ է սա:
36 Ո՞վ է կանանց տուել ոստայնանկութեան հմտութիւն
ու երփներանգ գործուածքներ ստեղծելու շնորհ:
37 Ո՞վ է հաշւում ամպերն իմաստութեամբ:
Ո՞վ է խոնարհեցրել երկինքը երկրի վրայ,
38 հողը փոշու պէս թափել:
Ես եմ կպցրել դա,
ինչպէս խորանարդ քարերը՝ իրար:
39 Կերակուր կ՚որսա՞ս առիւծների համար,
վիշապների մարմինը կը կշտացնե՞ս,
երբ դրանք կուչ են եկած:
40 Սարսելու են իրենց խշտիներում ու դարանակալ նստելու մայրիների անտառում:
41 Ո՞վ է ագռաւների համար կեր պատրաստել,
որ նրանց ձագերը ձայները Տիրոջն ուղղեն,
մոլորուած՝ ուտելիք խնդրեն:
1 Գիտես քարայծների ծննդաբերութեան ժամանակը
կամ լաւ հետե՞ւլ ես եղնիկների երկունքին:
2 Կարո՞ղ ես լրիւ թուել նրանց ծնելու ամիսները,
կարո՞ղ ես մեղմացնել երկունքը նրանց:
3 Առանց երկիւղի կարո՞ղ ես կերակրել նրանց ձագերին,
նրանց զերծ պահել երկունքի ցաւերից:
4 Ազատութիւն կ՚ունենան նրանց ձագերը,
ծնելով՝ կը բազմանան, դուրս կը գան
ու այլեւս չեն վերադառնայ:
5 Ո՞վ է վայրի էշին բաց թողել ազատ,
ո՞վ է արձակել կապանքները նրա:
6 Նրան իբրեւ կայան սահմանել եմ առապարները,
իբրեւ բնակավայր՝ աղուտները:
7 Ծաղրում է նա քաղաքների խաժամուժին
ու չի լսում մեղադրանքներն հարկահանների:
8 Դիտում է իր լեռնոտ արօտավայրերը
ու շրջում է՝ ամէն դալարիք փնտռելու:
9 Միեղջերուն յօժար կը լինի՞ ծառայելու քեզ
կամ հանգստանալու քո մսուրի մէջ:
10 Չուանով նրան լուծ կը կապե՞ս,
կամ նա ակօս կը քաշի՞ քո դաշտում:
11 Յոյսդ կը դնե՞ս նրա վրայ,
քանի որ նրա զօրութիւնը մեծ է,
եւ նրան կը թողնե՞ս գործերդ քո բոլոր:
12 Կը հաւատա՞ս, որ սերմանուելիքներդ հատուցելու է
ու հաւաքելու քո կալում:
13 Գեղեցիկ են թռչող նէեղասների թեւերը.
628 եթէ ասիդն ու նէեսան էլ բեղմնաւորւում են, արժէ տեսնել,
14 որովհետեւ նէեսան իր ձուերը գետին է դնում, հողով տաքացնում է
15 ու մոռանում,
թէ ոտքի տակ ցրիւ կը գան,
եւ անապատի գազանները կը կոխոտեն դրանք:
16 Հեռանում է նա իր ձագերից,
կարծես իրենը չլինեն դրանք.
իր վաստակի կորստեան վախը չունի նա,
17 որովհետեւ Աստուած նրանից վերցրել է իմաստութիւնը եւ խելքի բաժին չի տուել նրան:
18 Բայց երբ դէպի վեր ու բարձունքներ բարձրանայ,
կը ծիծաղի երիվարի ու հեծեալի վրայ:
19 Դո՞ւ ես միթէ օժտել ձիուն զօրութեամբ,
20 պարանոցին զրահ հագցրել,
վրան սպառազինութիւն գցել,
նրա լանջը փառաւոր դարձրել
ու խիզախութիւն տուել նրան:
21 Որոտում է դաշտում ու դոփում, զօրութեամբ դուրս է գալիս դաշտ:
22 Երբ նետերի է հանդիպում, արհամարհում է, թրի առաջ էլ չի նահանջում նա:
23 Նրա վերեւում շողշողում են աղեղն ու սուրը, շարժւում՝ վահանն ու նիզակը:
24 Իսկ ինքը բարկութեամբ գետինն է փորփրում:
Չի հաւատում մինչեւ փողը չհնչի:
25 Իսկ երբ հնչում է փողը,
«վա՜շ-վա՜շ» է կանչում:
Հեռուից է առնում պատերազմի հոտը՝ սուրալով ու փնչացնելով:
26 Քո խելքի՞ց է որ բազէն թեւերը տարածելով կանգնած է մնում օդում՝ անշարժ դիտելով հարաւի կողմը,
27 կամ քո՞ հրամանով է արծիւը բարձրանում,
իսկ անգղն էլ քարանձաւներում ու ծածուկ տեղերում
նստում հանգստանում է իր բոյնի վրայ,
28 մնում է այնտեղ ու կեր է փնտռում:
29 Նրա աչքերը դիտում են հեռուից,
30 իսկ նրա ձագերը զոհի արեան մէջ են թաթախուած:
Ուր որ դիակ գտնեն՝ իսկոյն այնտեղ են յայտնւում»:
31 Եւ Տէր Աստուած խօսեց ու Յոբին ասաց.
32 «Միթէ մէկը պիտի կարողանա՞յ իմ դատաստանը ծռել, պիտի յանդիմանի՞ Աստծուն ու նրա առաջ պատասխա՞ն պիտի տայ»:
33 Յոբը նորից խօսեց ու Տիրոջն ասաց.
34 «Էլ ինչո՞ւ դատ անեմ դեռ, կշտամբեմ ու յանդիմանեմ:
Տիրոջից եմ լսում այդ բաները ես:
Ոչնչութիւն եմ, ի՞նչ պատասխան պիտի տամ ես այդ մասին.
միայն պիտի պապանձուեմ:
35 Բերանս բացի մի անգամ արդէն, էլ երկրորդ անգամ բան չեմ աւելացնի»:
1 Տէրը ամպերի միջից նորից խօսեց ու ասաց Յոբին.
2 «Այդպէս չէ. տղամարդու պէս պնդացրո՛ւ մէջքդ.
հարցեր եմ տալու քեզ, ու պատասխա՛ն տուր ինձ:
3 Մի կողմ մի՛ նետիր իմ դատաստանը
ու մի՛ մտածիր, թէ ես քեզ այլ ազդարարութեամբ չեմ յայտնուել,
քան այնպէս, որ դու արդար երեւաս:
4 Թէ՞ կարծում ես, որ Տիրոջ հետ նոյն բազուկն ունես
կամ նրա հետ նոյն ձայնով ես որոտում:
5 Դէ ուրեմն, բարձր կեցուածք ընդունի՛ր,
զօրութիւն, փառք ու պատիւ ա՛ռ վրադ:
6 Սուրհանդակնե՛ր ուղարկիր բարկութեամբ,
խոնարհեցրո՛ւ բոլոր գոռոզներին, խոնարհեցրո՛ւ-սառեցրո՛ւ ամբարտաւաններին:
7 Անմիջապէս խորտակի՛ր ամբարիշտներին,
8 առհասարակ բոլորին հողի մէջ ծածկի՛ր իսպառ,
նրանց երեսներն անարգանքո՛վ ողողիր:
9 Համաձայնուե՞մ արդեօք, որ աջդ կարող է փրկել:
