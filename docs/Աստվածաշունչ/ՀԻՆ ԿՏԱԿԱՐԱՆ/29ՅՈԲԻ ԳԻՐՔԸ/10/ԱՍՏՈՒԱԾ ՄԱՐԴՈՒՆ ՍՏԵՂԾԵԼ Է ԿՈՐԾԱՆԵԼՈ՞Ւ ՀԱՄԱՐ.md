1 «Հծծիւնով կը հասցնեմ նրան իմ խօսքերը.
կը խօսեմ թախծոտած իմ հոգու դառնութեամբ:
2 Ու կ՚ասեմ. “Տէ՛ր, մի՛ սովորեցրու ինձ,
որ լինեմ ամբարիշտ”.
եւ ինչո՞ւ դատեցիր այսպէս ինձ:
3 Բարւո՞ք է քեզ թւում անիրաւուած լինելս.
մերժել ես քո ձեռքի գործերը,
նայել պիղծերի խորհրդին:
4 Մի՞թէ դու նայում ես, ինչպէս մարդն է նայում,
կամ տեսնում, ինչպէս մահկանացուն է տեսնում:
5 Տարիներդ մարդու տարինե՞ր են միթէ,
6 որ փնտռում ես կրկին յանցանքներս ու քննում մեղքերս:
7 Գիտես, որ երբեք չեմ մեղանչել,
բայց ո՞վ ինձ կ՚ազատի քո ձեռքից:
8 Քո ձեռքն է արարել ու ինձ ձեւ է տուել,
բայց յետոյ դարձել ես, զարկել ինձ:
9 Յիշի՛ր, որ կաւից ես ստեղծել.
վերստին դու հող ես ինձ դարձնում:
10 Մի՞թէ չես կաթի պէս կթել ինձ,
պանրի պէս մակարդել:
11 Մորթ ու միս հագցրել, ոսկրերով, ջիլերով ես օժտել:
12 Կեանք ու կարեկցանք ես դրել ինձ վրայ.
հոգատարութեամբ ես պահել իմ ոգին:
13 Եւ քանի այս բոլորն ունես դու՝
գիտեմ, որ ամէն բան կարող ես.
քեզ համար չի լինի ոչ մի բան ուժից վեր:
14 Մեղանչեմ թէկուզ ես՝ կը պահես.
չես պահել զերծ դու ինձ՝ մեղքերից:
15 Ամբարիշտ թէ եղայ՝ օ՜, վա՜յ ինձ.
արդար էլ թէ լինեմ՝ չեմ կարող հայեացքս բարձրացնել,
զի մէջս անարգանք կայ լեցուն:
16 Որսուած եմ իբր առիւծ, որին պիտ սպանեն:
Ինձ դարձեալ չարաչար ջնջում ես,
17 նորոգում հարուածներս իմ գլխին:
Բարկութեամբ ես ձեռքդ իջեցրել ինձ վրայ,
փորձիչներ ես բերել դու իմ դէմ:
18 Ինչո՞ւ ինձ հանեցիր արգանդից, ու տեղում չմեռայ:
Ոչ մի աչք չէր տեսնի ինձ այնժամ, ու կարծես թէ եղած էլ չէի լինի ես:
19 Եւ ինչո՞ւ արգանդից ուղղակի գերեզման չիջայ ես,
20 կամ մի՞թէ շատ կարճ չէ ժամանակն իմ կեանքի:
Թո՛յլ տուր ինձ, որ փոքր-ինչ հանգչեմ ես,
21 մինչեւ այնտեղ գնամ, որտեղից երբեք չեմ դառնալու՝
612 երկիրն այն խաւարին ու մթին,
22 երկիրը, ուր յաւերժ աղջամուղջ է տիրում,
եւ որտեղ լոյս չկայ, ու ոչ ոք չի կարող տեսնել կեանք մարդկային»:
1 Սոփար Մինեցին ասաց613.
2 «Ով շատ է խօսում, պարտաւոր է նոյն ձեւով էլ լսել.
խօսողը կարո՞ղ է խօսքերով արդարանալ:
3 Օրհնեալ է սակաւակեաց կանանց ծնունդը:
Շատ էլ մի՛ շաղակրատիր,
որովհետեւ մէկը չկայ, որ քեզ պատասխան տայ:
4 Մի՛ ասա՝ “Գործերովս մաքուր ու անարատ եմ Տիրոջ առաջ”:
5 Այլ մտածի՛ր, թէ ինչպէ՛ս է Տէրը շրթունքները բաց անելու եւ հետդ խօսելու:
6 Քեզ կը հասկացնի իմաստութեան զօրութիւնը,
որ կը լինի կրկնակի, քան քոնը:
Ապա կ՚իմանաս, թէ ինչ որ գլխիդ բերել է Տէրը՝
արժանի էր քո գործած մեղքերին:
7 Կը գտնե՞ս Տիրոջ ճանապարհը,
կամ վերահասու կը լինե՞ս այն դէպքերին,
որ սահմանել է քեզ համար Ամենակալը:
8 Բարձր է երկինքը. ի՞նչ կարող ես անել:
Խորն է դժոխքը. ի՞նչ կ՚իմանաս:
9 Երկար են երկրի չափերը. լայն է ծովը:
10 Եւ եթէ Աստուած կործանի այդ բոլորը,
ո՞վ կ՚ասի նրան՝ այդ ի՞նչ արեցիր:
11 Ինքը գիտէ անօրէնների գործերը.
անարժան բաներ տեսնելով՝ անտես չի առնի:
12 Դատարկաբան մարդը խօսքերի մէջ է թաքնւում:
Կնոջից ծնուած մարդը նման է անապատի վայրի էշի:
13 Իսկ եթէ դու մաքուր ես պահել քո սիրտը՝
ձեռքդ մեկնի՛ր դէպի Աստուած:
14 Եւ եթէ քո մէջ անօրէնութիւն կայ՝
հեռո՛ւ վանիր այն քեզանից,
եւ անօրէնութիւնը քո յարկի տակ թող չիջեւանի:
15 Եւ ահա քո դէմքը կը փայլի վճիտ ջրի պէս,
կը մերկանաս աղտեղութիւնից ու երկիւղ չես կրի,
16 կը մոռանաս նեղութիւններդ,
614 ինչպէս անցած ալիքը, ու չես զարհուրի:
17 Աղօթքդ քեզ համար արուսեակի պէս կը լինի.
կէսօրին կը ծագի կեանքը քո,
ու վստահ կը լինես, որ յոյս ունես.
հոգսերի ու տարակուսանքների միջից խաղաղութիւնը կ՚երեւայ քեզ:
18 Անդորր կը գտնես, եւ ոչ ոք չի պատերազմի քեզ հետ:
19 Շատերը շուռ կը գան ու քո հաճութիւնը կը փնտռեն.
փրկութիւնը կը վրիպի նրանցից,
20 որովհետեւ նրանց յոյսն իրենց իսկ կորուստն է:
Ամբարիշտների տեսողութիւնը կը սպառուի»:
1 Յոբը նորից խօսեց ու ասաց.
2 «Արդ դո՞ւք էք լոկ մարդիկ.
615 հանճարը ձեզ հե՞տ է մեռնելու:
3 Ես նոյնպէս ձեզ նման սիրտ ունեմ:
4 Արդար ու անարատ մի մարդ է ենթարկուել ծաղրանքի:
5 Սահմանուած ժամանակ պատրաստուեց.
տեսաւ իր տները՝ կործանուած օտարից,
անօրէնների ձեռքով աւերուած:
6 Բայց ով որ չար լինի՝ թող երբեք չյուսայ,
թէ անպարտ կը լինի:
Եւ ով որ բարկացնի Տիրոջը,
նրանից մի՞թէ չի պահանջուի պատասխան:
7 Բայց դէ ե՛կ ու հարցրո՛ւ գազանին՝
թէ կը տայ պատասխան,
երկնքի թռչունին՝ թէ մի՛ բան կ՚ասի քեզ.
8 ու պատմի՛ր դու երկրին՝ թէ մի բան հասկացնի.
կամ ձկները ծովի կը պատմե՞ն մի բան քեզ:
9 Եւ սակայն ո՞վ է, որ չիմացաւ, թէ Տիրոջ ձեռքն է ստեղծել ամէն ինչ:
10 Եւ մի՞թէ իր Տիրոջ ձեռքին չէ կեանքը կենդանի շնչերի ու հոգին ամէն մարդ էակի:
11 Զի միտքն616 է քննում խօսքն,
ու քիմքն է համտեսում կերակուր:
12 Ժամանակի երկարութեան մէջ կայ իմաստութիւն,
եւ կեանքի երկարութեան մէջ՝ միտքը հանճարեղ:
13 Նրանի՛ց գալիս են ուժ, իմաստութիւն,
Նրա՛նն են խորհուրդներն ու հանճար:
14 Թէ Նա կործանի՝ ո՞վ կը շինի այն,
թէ Նա փակ դնի մարդկանց առաջ՝
ո՞վ բաց կ՚անի այն:
15 Թէ Նա արգելք դնի ջրերի առաջ՝ կը չորանայ հողը,
իսկ թէ որ թոյլ տայ՝ կը կործանի երկիրը:
16 Նրանի՛ց գալիս են ուժ ու զօրութիւն, Նրա՛նն են հանճար եւ իմաստութիւն617:
17 Գերի է քշում խորհրդականներին,
յիմարացնում է երկրի դատաւորներին,
18 գահերին է նստեցնում արքաներին
եւ գօտի կապում նրանց մէջքին:
19 Գերութեան է ուղարկում քահանաներին
ու կործանում է երկրի հզօրներին:
20 Փոխում է խօսքը հաւատարիմի,
ծերունիների խելքը ճանաչում:
21 Անարգանք թափում իշխանի գլխին
եւ խոնարհներին բժշկում է նա:
22 Երեւան հանում խորքը խաւարի
եւ լոյսի բերում ստուերը մահի:
23 Թափառական է դարձնում ազգերին, կործանում նրանց.
սփռում է նրանց,
եւ՝ առաջնորդում:
24 Երկրի իշխանաց սիրտն է շուռ տալիս,
մոլորեցնում է ճանապարհներին,
որոնց ծանօթ չեն:
25 Խաւարի միջին միշտ կը խարխափեն ու չեն տեսնի լոյս
եւ հարբածի պէս միշտ կը մոլորուեն:
