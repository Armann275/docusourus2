20 Եթէ վիշապը խոյս տայ, կը ծակե՞ս նրա ռունգերը:
Կարո՞ղ ես կարթով բարձրացնել նրան,
նրա դնչին պախուրց կը դնե՞ս:
21 Թէ՞ շղթայ կը կապես նրա քթին:
Սանձ կ՚անցկացնե՞ս նրա կզակին:
22 Քեզ հետ կը խօսի՞ հեզութեամբ, քաղցր լեզուով:
Հետդ ուխտ կը դնի՞:
23 Նրան քեզ իբրեւ յաւիտենական ծառայ կը նուաճե՞ս:
24 Նրա հետ կը խաղա՞ս, ինչպէս թռչնի հետ,
կամ ձագի պէս թելով կը կապե՞ս նրան:
25 Ազգեր կը կերակրուեն նրանով,
եւ փիւնիկեցիների տոհմերը նրան իրենց մէջ կը բաժանեն:
26 Բոլոր նաւաստիները, մի տեղ հաւաքուելով, նրա պոչից մի թեփ անգամ չեն վերցնի.
նրա գանգը ձկնորսների նաւերում է:
27 Հէնց որ ձեռքդ վրան դնես՝ կը մտաբերես այն պայքարը,
որ տեղի է ունենալու նրա մարմնի մէջ.
ու այլեւս չես անի:
28 Չես տեսել դու նրան,
ոչ էլ կը զարմանաս իմ ասած այս խօսքերի վրայ:
1 Չես երկնչի, որովհետեւ ես եմ այդ բոլորը պատրաստել:
Բայց ո՞վ է, որ ինձ պիտի հակառակուի,
կամ ո՞վ է, որ ինձ պիտի դիմադարձի ու դիմանայ,
2 երբ այն ամէնը, ինչ որ կայ երկնքի ներքոյ, իմն է:
3 Յանուն նրա՝ վիշապի, ես չեմ լռելու:
Նրա գործն ուժեղ լինելով՝ խղճալու են նրա զուգընկերոջը:
4 Ո՞վ կը մերկացնի նրա երեսի քօղը,
եւ ո՞վ կը մտնի նրա փակ պատեանից ներս,
5 ո՞վ բաց կ՚անի նրա երախի դռները:
Ահն է իշխում նրա ատամների շուրջ-բոլորը.
6 փորը պղնձէ վահան է,
յօդերը՝ սուր-սուր քարեր,
մէկը միւսի յետեւից կպած են,
7 նրա միջով օդ չի անցնի:
8 Ասես եղբայրն իր եղբօր հետ գնայ.
իրարից կը բռնեն ու չեն բաժանուի:
9 Նրա փռնչոցից փայլակներ են դուրս թռչում.
նրա աչքերը փայլածուի տեսք ունեն:
10 Նրա բերանից վառուած լապտերներ են դուրս ժայթքում,
եւ հրեղէն շանթեր են արձակւում:
11 Նրա ռունգերից, ինչպէս հնոցի կրակից, ծուխ է ելնում:
12 Նրա շնչից կայծեր են դուրս թռչում,
եւ բերանից բոց է դուրս գալիս:
13 Նրա պարանոցում զօրութիւնն է հաստատուած.
նրա առջեւից կործանումն է ընթանում:
14 Նրա մարմնի անդամները ամուր կպած են իրար.
եթէ մէկը վրան ընկնի, նա չի էլ խլրտայ,
15 որովհետեւ նրա սիրտն ապառաժ քար է կտրել
եւ դարբնի սալի նման անշարժ, հաստատուն է:
16 Երբ խլրտայ՝ ահը կը համակի երկրի գազաններին,
չորքոտանիներին ու զեռուններին:
17 Թէ նրան տէգեր, զէնքեր ու նիզակներ հանդիպեն, վնաս չեն հասցնի,
18 որովհետեւ նա երկաթը յարդ է համարում,
պղինձը՝ փտած փայտ:
19 Նրան չի խոցում պղնձէ աղեղը:
20 Ռմբաքարը նա խոտի տեղ է ընդունում, լախտը՝ եղէգի:
Ծիծաղում է իր դիմաց ճօճուող կրակի վրայ:
21 Սուր-սուր տէգերը նրա անկողինն են:
Ծովի ամբողջ ոսկին նրա տակ՝ անբաւ կաւի պէս է:
22 Անդունդները կաթսայի պէս է եռացնում:
Ծովը ոչնչութիւն է համարում,
անդնդային տարտարոսը՝ մի գերի,
23 անդունդները՝ զբօսավայր:
24 Երկրի վրայ չկայ բան, որ նման լինի նրան:
Նա ստեղծուել է իբրեւ խաղալիք իմ հրեշտակների համար:
25 Արհամարհանքով է նայում ամէն բարձր բանի,
եւ ջրերում եղած ամէն ինչի թագաւորն ինքն է»:
