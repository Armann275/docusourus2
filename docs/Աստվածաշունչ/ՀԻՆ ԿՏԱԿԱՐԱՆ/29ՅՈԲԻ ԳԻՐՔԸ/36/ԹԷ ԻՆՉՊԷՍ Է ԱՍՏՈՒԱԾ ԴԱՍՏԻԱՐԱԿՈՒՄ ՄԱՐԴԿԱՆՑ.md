1 Եղիուսը նորից խօսեց ու ասաց.
2 «Ինձ դեռ մի փոքր բան է մնում,
որ քեզ սովորեցնեմ այն,
ինչ դու չգիտես,
քանի որ մէջս դեռ ունեմ խօսքեր,
3 որ միտքս ընկալել է հեռուից-հեռու:
4 Արդարօրէն ասելու եմ ճշմարիտ բաներ
եւ ոչ թէ լսուած անիրական ու դատարկ խօսքեր:
5 Իմացի՛ր, որ Տէրը չի մերժում անմեղին.
հզօր է իր զօրութեամբ.
6 ամբարշտի կեանքը չի խնայելու
եւ պաշտպանելու է աղքատի իրաւունքը:
7 Իր աչքը չի դարձնելու արդարից,
եւ ով որ իր առաջ գտնուի՝
թագաւորների հետ գահի վրայ է լինելու.
նրանց հաստատապէս նստեցնելու է,
եւ նրանք բարձրանալու են:
8 Իսկ չարերը, ձեռնակապերով կաշկանդուած,
թշուառութեան պարաններով են կապկպուելու:
9 Նրանց յայտնելու է իրենց արարքները,
նաեւ յանցանքները, որ սաստկացել են:
10 Լսելու է արդարին ու ասելու է,
որ յետ կանգնեն անիրաւութիւնից:
11 Եթէ լսեն ու իրեն ծառայեն,
իրենց օրերը բարիքների մէջ են աւարտելու,
տարիները՝ շքեղութեան մէջ:
12 Բայց ամբարիշտներին չի ապրեցնելու,
որովհետեւ նրանք չուզեցին Տիրոջը ճանաչել,
որովհետեւ խրատուել էին, բայց չէին հնազանդուել:
13 Սրտով կեղծաւորներն իրենց հանդէպ զայրոյթ են գրգռելու,
ճիչ ու աղաղակ չեն բարձրացնելու,
որովհետեւ Տէրը կապել է նրանց:
14 Նրանք երիտասարդ տարիքում են մեռնելու,
նրանց կեանքը խոցոտուելու է մահուան հրեշտակների կողմից
15 այն բանի համար, որ խեղճին ու անզօրին են նեղել:
Տէրը բարձրացնելու է հեզերի իրաւունքները.
16 քեզ էլ փրկեց թշնամու երախից:
Քո տակ գտնուող անդնդից ազատեց քեզ
ու առաջդ պարարտութեամբ լի սեղան դրեց:
17 Չի պակասելու արդարների ուղիղ դատաստանը,
բայց զայրոյթ է իջնելու ամբարիշտների վրայ
18 անօրէն կաշառքի համար, որ ընդունում էին անիրաւութեամբ:
19 Թող քո միտքը կամովին երես չդարձնի խնդրանքներից,
երբ տկարները ցաւի մէջ են:
Զօրութեամբ բոլոր օժտուածներին առաջ չտանես գիշերը,
20 որպէսզի ժողովուրդը նրանց փոխարէն դուրս չգայ:
21 Այլ զգո՛յշ եղիր, գուցէ անպատեհ բաներ անես,
որովհետեւ նրան փրկել ես աղքատութիւնից:
22 Ահա Ամենազօրը կը զօրացնի իր զօրութեամբ,
որովհետեւ այն ո՞վ է, որ նրա պէս ուժեղ է,
23 կամ այն ո՞վ է, որ քննում է նրա գործերը,
կամ այն ո՞վ է, որ կ՚ասի.
“Ինչ որ արել է, անիրաւութեամբ է արել”:
24 Յիշի՛ր, շա՜տ մեծ են նրա գործերը,
որ սկսել են գովերգել արդար մարդիկ:

25 Ամէն մարդ անձամբ է տեսել,
թէ որքա՛ն են մարդիկ խոցոտուած:
26 Ահա, Ամենազօրը շատ մեծ է,
բայց մենք չենք իմանայ.
նրա տարիների համրանքն անսպառ է:
27 Նա հաշուել է անձրեւի շիթերը,
եւ սրանք անձրեւի տեսքով կը լցուեն ամպերի մէջ:
28 Երկնքի ամպերը կը յորդեն:
Ամպերը հովանի է դարձրել անթիւ մարդկանց.
դրանք մէգ են դարձել մարդկանց վրայ:
Ժամանակ է սահմանել անասունների համար,
եւ դրանք գիտեն ծնելու կարգը:
Այս բոլորի վրայ զարմացած չէ՞ քո միտքը,
չի՞ դողում սիրտդ կրծքիդ տակ,
քանի որ Նա կատարել է մեծ-մեծ բաներ,
որ մենք չգիտէինք:
Հրամայում է ձիւնին՝ “Իջի՛ր լերան վրայ”,
նաեւ ձմեռային անձրեւներին,
որ ցոյց տան իրենց զօրութիւնը:
Ամէն մարդու միջոցով է վկայում այս բոլորը,
որպէսզի իւրաքանչիւր ոք իմանայ իր թոյլ լինելը:
29 Իսկ դու կ՚իմանա՞ս ամպերի սփռուելը
կամ նրա վրանի չափերը:
30 Ահա ճանապարհով մէկ լոյս է գցել դրա վրայ
եւ ծովի խորքերն է ծածկել,
31 որպէսզի դրանցով դատի ժողովուրդներին,
կերակուր պարգեւի զօրացածին:
32 Ձեռքերով լոյսն է ծածկել ու հրահանգ տուել,
թէ ե՛րբ պէտք է դա լինի:
33 Իր բարեկամներին կը պատմի դրա,
ինչպէս նաեւ ինչքերի ու անիրաւութեան մասին»:
1 «Ու դրա վրայ խռովուել է սիրտս, շարժուել իր տեղից:
2 Լսի՛ր Տիրոջ սրտմտութեան ու զայրոյթի լուրը.
նրա բերանից խորհուրդ է դուրս գալու:
3 Ամէն ինչ նրա երկնային իշխանութեան տակ է,
իսկ նրա լոյսը՝ երկրի ծագերի վրայ:
4 Նրա յետեւից մի ձայն է գոչելու,
որոտալու է իր բարձր ձայնով
եւ դրանք ուրիշներով չի փոխանակելու,
որ լսելի դարձնի ի՛ր ձայնը:
5 Ամենազօրը որոտալու է սքանչելի ձայնով,
քանի որ կատարել է մեծամեծ բաներ,
որ մենք չգիտենք:
6 Հրամայել է ձիւնին՝ “Իջի՛ր լերան վրայ”,
նաեւ ձմեռային անձրեւներին,
որ ցոյց տան իրենց զօրութիւնը:
7 Խափանում է ամէն մարդու ձեռքի գործը,
որպէսզի իւրաքանչիւր ոք իմանայ իր թոյլ լինելը:
8 Գազաններն իրենց որջերն են մտել,
խշտիներով ծածկուել:
9 Հարաւային քամու շտեմարաններից խորշակ է դուրս գալիս,
բարձրաւանդակներից՝ ցուրտ,
10 եւ Ամենազօրի շնչից սառնամանիք է սփռուելու:
11 Ուղղութիւն է տալիս ջրերին,
ինչպէս կամենայ,
խիտ ամպերը ցիրուցան է անելու:
12 Մէգը ցրելու է նրա լոյսը,
իսկ ինքը դարձնելու է շրջանակները:
Ուր որ կամեցել՝ տնօրինել է դրանց գործը եւ այն ամէնը, ինչ կը հրամայի նրանց:
Սրանք երկրի վրայ կարգուած են իր կողմից՝
13 խրատի համար լինի թէ երկիւղ գցելու
կամ ողորմութեան համար,
եւ բոլորը կը գտնեն Նրան:
14 Ակա՛նջ դիր սրան, Յո՛բ,
եկ խրատուի՛ր Տիրոջ զօրութեամբ:
15 Գիտենք, որ Աստուած տնօրինել է իր գործերը.
լոյսն է ստեղծել խաւարի մէջ:
16 Գիտէ ամպերի էութիւնը:
Չարագործների յանցանքներն արհաւիրք են:
17 Ինչո՞ւ է պատմուճանդ տաքանում,
երբ երկիրը հանգստանում է հարաւային հողմից:
18 Այդ Տէրն է հաստատել երկինքը
եւ նրա մէջ գտնուող ջրալի ամպերը,
որոնք իր զօրութեամբ ցած է թափում:
19 Բայց հէնց ինչո՞ւ, դէ հասկացրո՛ւ ինձ,
ի՞նչ ենք ասելու նրան,
ու ապա դադարենք շատ բաների մասին խօսելուց:
20 Միթէ մօտս մատեա՞ն կայ,
կամ դպի՞ր է կանգնած,
որ մարդկանց գրածը լինելով՝ լռեցնեմ:
21 Ամէն մարդու չէ, որ լոյսը տեսանելի է.
փայլածուն ամպերի մէջ է,
ինչպէս որ լոյսը՝ ամպերի վերեւում:
22 Հիւսիսից ոսկեճաճանչ ամպերն են.
սրանց համեմատութեամբ մեծ են Ամենակալի փառքն ու պատիւը:
23 Չգիտենք մենք նրա զօրութեանը նմանուող ուրիշ ոչ ոքի,
որ արդար դատելիս լինի,
եւ դու պէտք չէ՞ որ լսես նրան:
24 Դրա համար են մարդիկ նրանից երկիւղ կրում.
նրանից վախենում են նաեւ սրտով իմաստունները»:
