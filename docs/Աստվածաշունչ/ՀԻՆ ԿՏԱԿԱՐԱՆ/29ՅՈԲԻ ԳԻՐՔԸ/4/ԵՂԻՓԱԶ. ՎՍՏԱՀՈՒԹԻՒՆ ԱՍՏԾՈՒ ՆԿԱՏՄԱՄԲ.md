(4.1-14.22)
1 Եղիփազ Թեմնացին ասաց.
2 «Մի՞թէ շատ անգամներ են ասուել քեզ խօսքեր տանջալից.
եւ ո՞վ կը դիմանայ խօսքերիդ զօրութեան:
3 Որովհետեւ եթէ խրատել ես դու շատերին,
բռնել ես ձեռքը տկարի
ու մխիթարել,
4 խօսքովդ կանգնեցրել ոտքի անզօրին,
եղել քաջալեր ծնկին կթոտած,
5 -  արդ քեզ վրայ են հասել տանջանքներ:
Բայց տագնապել ես:
6 Չէ՞ որ երկիւղդ անզգամութիւն է,
ինչպէս կասկածդ՝ ճամփի վրայ անչար:
7 Յիշի՛ր դու արդ. այն ո՞ր անմեղն է
կորել-գնացել, կամ երբեւէ արդարները
եղե՞լ են արմատախիլ:
8 Ինչպէս որ ես եմ տեսել միշտ.
ով որ վարել է ու անպատշաճ սերմեր ցանել,
փոխարէնը ցաւ է հնձելու:
9 Կորչելու են Տիրոջ հրամանով,
ոչնչացուելու զայրալից շնչից:
10 Հանգել են զօրութիւնն առիւծի,
605 գոչիւնը էգ առիւծի եւ պերճութիւնը վիշապների:
11 Սատկել է մրջնառիւծը՝ կեր չլինելուց.
իրար են լքել կորիւններն առիւծի:
12 Եթէ քո խօսքերում դեռ
ճշմարիտ բան գոյութիւն ունենար,
այդպիսի չար բաներ քեզ չէին պատահի:
Ուրեմն ականջն իմ չի՞ ընդունելու
հրաշակերտ բաներ նրանից:
13 Գիշերային արհաւիրքներ ու դղրդիւններ
ահ են գցել մարդկանց սրտում.
14 դողումն ու սոսկումն են պատել ինձ
եւ սաստիկ ցնցել ոսկորներն իմ:
15 Մի շունչ դիպաւ իմ երեսին.
քստմնեցին մազերս ու մարմինն իմ:
16 Կանգնեցի, բայց չհասկացայ. տեսայ, բայց կերպարանք չկար
աչքերիս առաջ:
Միայն շունչ ու մի շշնջիւն էի լսում:
17 Մահկանացուն միթէ Տիրոջ մօտ աւելի մաքո՞ւր է,
կամ մի մարդ աւելի անարա՞տ է
քան գործերը Նրա,
18 եթէ չի հաւատում իր ծառաներին,
իսկ հրեշտակների վրայ խոտոր բաներ է նկատում:
19 Արդ, գալով կաւէ տներում բնակուածներին
(մենք էլ միեւնոյն կաւից ենք),
ցեցի պէս կերաւ նրանց,
20 եւ առաւօտից մինչեւ երեկոյ
նրանք գոյութիւն չեն ունենայ:
Քանի որ իրենք իրենց չէին կարող օգնել՝ կորան:
21 Փչեց նրանց վրայ, ու չորացան,
ոչնչացան նրանք,
զի չունէին իմաստութիւն:
1 Արդ, կանչի՛ր, եթէ մէկը քեզ ձայն է տալու,
կամ եթէ տեսնելու ես
սուրբ հրեշտակներից որեւէ մէկին:
2 Յիրաւի, բարկութիւնն անզգամին սպանում է,
մոլորեալին մեռցնում:
3 Ես տեսել եմ ահա անզգամներին
արմատ գցելիս,
բայց իսկոյն խորտակուել են
տները նրանց:
4 Հեռու լինեն թող նրանց զաւակները փրկութիւնից,
եւ խղճուկ քարշ գան թող վատթարների դռներին.
բայց ոչ ոք չի գտնուելու, որ փրկի նրանց:
5 Ինչ որ նրանք ժողովել են՝
արդարներն են ուտելու,
իսկ իրենք չեն ազատուելու պատուհասներից.
քամուելու է զօրութիւնը նրանց:
6 Արդարեւ, հողից չէ որ ելնում է տառապանքը,
ոչ էլ լեռներից են բուսնում ցաւերը:
7 Այլ մարդը տանջանքով է ծնւում.
արծիւների ձագերը բարձունքներում են ճախրում:
8 Սակայն ես Տիրոջից եմ խնդրելու,
Տիրոջը՝ բոլորի իշխանին եմ ձայն տալու,
9 որ կատարում է մեծ ու անքննելի,
փառաւոր ու հրաշակերտ գործեր,
որոնք թիւ ու համար չունեն,
10 որ տալիս է անձրեւ՝ երկրի վրայ,
ուղարկում ջրեր՝ երկնքի ներքոյ,
11 որ բարձրացնում է խոնարհներին
եւ ոտքի է կանգնեցնում կորուսեալներին,
12 որ փոխում է մտադրութիւնները խորամանկների,
որոնց ձեռքերը ճշմարիտ գործեր չեն կատարում,
13 որ վրայ է հասնում իմաստուններին՝ հանճարով,
ջախջախում մտադրութիւնները բազմադաւների:
14 Ցերեկը խաւարն է նրանց վրայ հասնելու,
իսկ կէսօրին խարխափելու են ինչպէս գիշեր ժամանակ:
15 Պատերազմով են ոչնչանալու,
եւ աղքատն ազատուելու է հզօրի ձեռքից:
16 Յոյս է ունենալու տկարը,
եւ փակուելու է անիրաւի բերանը:
17 Երանելի է այն մարդը,
որին Տէրն ուղղում է երկրի վրայ.
ուստի, Յո՛բ, չհրաժարուես Ամենակալի խրատից:
18 Տէրն է, որ ցաւ է պատճառում,
բայց յետոյ նորից ամոքում,
խփում է, բայց նրա ձեռքն է բժշկում:
19 Վեց անգամ փրկելու է քեզ վշտերից,
իսկ եօթներորդին չարը քեզ չի մօտենալու:
20 Սովի ժամանակ քեզ մահից է փրկելու,
պատերազմի ժամանակ կապանքներից է ազատելու քեզ:
21 Պահելու է քեզ լեզուի հասցրած տառապանքներից,
ու չես սարսափելու քեզ վրայ եկած չարիքներից:
22 Արհամարհելու ես անիրաւներին ու անօրէններին
եւ երկիւղ չես կրելու վայրի գազաններից,
23 որովհետեւ դաշտի քարերի հետ ես դաշինք կնքելու,
վայրի գազանների հետ խաղաղութեան մէջ ես լինելու:
24 Ապա իմանալու ես, որ խաղաղութիւն կայ քո տան մէջ,
եւ քո յարկի տակ բան չի պակասելու:
25 Իմանալու ես, որ բազում են քո սերունդները,
եւ քո որդիները դաշտի խոտի պէս են լինելու:
26 Գերեզման ես իջնելու
ժամանակին հնձուած հասուն ցորենի պէս,
կամ ինչպէս ժամանակին մէկտեղուած կալի շեղջը:
27 Ահա սա այսպէս քննեցինք,
սա է, ինչ որ լսեցինք.
բայց դու ինքդ իմացիր, թէ ի՛նչ ես արել»:
