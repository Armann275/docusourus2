2 Լսեցէ՛ք սա, ծերունինե՛ր,
ակա՛նջ դրէք, երկրի բոլո՛ր բնակիչներ.
եղե՞լ է արդեօք այսպիսի բան ձեր օրերում կամ ձեր հայրերի ժամանակ:
3 Պատմեցէ՛ք սա ձեր որդիներին,
ձեր որդիները՝ իրենց որդիներին,
եւ նրանց որդիները՝ յաջորդ սերնդին:
4 Թրթուրից մնացածները մորեխը կերաւ,
մորեխից մնացածները կերաւ ջորեակը,
եւ ջորեակից մնացածները կերաւ բուսակեր ճիճուն:
5 Սթափուեցէ՛ք գինուց հարբածնե՛ր,
լացէ՛ք եւ ողբացէ՛ք բոլորդ,
որ մինչեւ հարբելը գինի էք խմում,
որովհետեւ չքացաւ ձեր բերանից ուրախութիւնն ու խնդութիւնը,
6 քանի որ մի ազգ յարձակուեց իմ երկրի վրայ՝ հզօր եւ անթիւ.
նրա ատամները առիւծի ատամներ են,
նրա ժանիքները՝ առիւծի կորիւնի ժանիքներ:
7 Նա ապականեց իմ որթատունկը եւ իմ թզենիները խորտակեց,
ցնցելով ցնցեց, գցեց այն եւ կեղեւից մերկացրեց նրա ճիւղերը:
8 Ողբա՛ ինձ, ինչպէս քուրձ հագած հարսը՝ իր ամուսնու վրայ:
9 Վերացան զոհերն ու զենումը Տիրոջ տնից,
սգացէ՛ք քահանանե՛ր՝ խորանի պաշտօնեանե՛ր,
10 քանի որ չորացան դաշտերը:
Թող սգայ երկիրը, որովհետեւ չորացաւ ցորենը,
ցամաքեց գինին, նուազեց ձէթը:
11 Ողբացէ՛ք, մշակնե՛ր, ձեր ունեցուածքի՝ ցորենի եւ գարու վրայ,
որովհետեւ վերացաւ այգեկութը ագարակից,
ցամաքեց որթատունկը,
12 նուազեցին թուզը, նուռը, արմաւը եւ խնձորը,
եւ ագարակի ամէն ծառ գօսացաւ,
քանի որ ուրախութիւնը ամօթ համարեցին:
