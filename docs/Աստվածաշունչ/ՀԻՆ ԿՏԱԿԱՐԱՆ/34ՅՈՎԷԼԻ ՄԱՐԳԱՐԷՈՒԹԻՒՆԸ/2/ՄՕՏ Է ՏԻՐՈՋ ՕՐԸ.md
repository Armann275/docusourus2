1 Փո՛ղ զարկէք Սիոնի մէջ,
կո՛չ արձակեցէք իմ սուրբ լերան վրայ,
թող հաւաքուեն երկրի բոլոր բնակիչները,
քանի որ հասել է Տիրոջ օրը,
2 քանի որ մօտ է խաւարի եւ մէգի օրը, ամպի եւ մառախուղի օրը:
Ինչպէս առաւօտ, լեռների վրայ կը տարածուի բազմամարդ եւ հզօր զօրքը.
այդպիսին չի եղել յաւիտենական ժամանակներից
եւ նրանից յետոյ այլեւս չի լինի սերնդից սերունդ:
3 Նրա առջեւից լափող կրակն է,
նրա յետեւից՝ բորբոքեալ բոցը.
նրանից առաջ երկիրը դրախտային այգի,
իսկ նրանից յետոյ՝ ապականուած դաշտ.
եւ փրկուող չի լինի նրանից:
4 Նրա տեսքը երիվարների նման է.
նրանք կ՚արշաւեն որպէս հեծեալներ.
5 որպէս կառքերի դղրդիւն կ՚ասպատակեն լեռների գագաթներին,
որպէս ձայնը բոցակէզ կրակի, որ ուտում է եղէգը,
որպէս պատերազմի պատրաստուած բազմամարդ ու հզօր զօրք:
6 Նրանց առաջ ազգեր կը խորտակուեն,
եւ բոլոր դէմքերը կը դառնան ինչպէս սեւացած պուտուկ:
7 Նրանք կը յարձակուեն որպէս ախոյեաններ
եւ որպէս ռազմիկներ կը բարձրանան պարիսպների վրայ.
իւրաքանչիւրն իր ճանապարհով կը գնայ,
եւ չեն շեղուի իրենց շաւիղներից,
8 Մարդն իր եղբօրից եւ ընկերոջից չի զատուի:
Իրենց զէնքերով ծանրացած կը գնան
եւ իրենց նետերի վրայ կ՚ընկնեն եւ չեն մեռնի:
9 Կը խուժեն քաղաք, կը քայլեն պարիսպների վրայ,
կը մագլցեն տները եւ գողերի նման ներս կը մտնեն պատուհաններից:
10 Նրանց առաջ երկիրը կը խռովուի, երկինքը կը ցնցուի,
արեգակն ու լուսինը կը խաւարեն,
եւ աստղերը կը թաքցնեն իրենց լոյսը:
11 Եւ Տէրն իր ձայնը կը բարձրացնի իր զօրքի առաջ,
քանի որ չափազանց շատ է նրա բանակը,
եւ հզօր՝ նրա պատերազմական գործը,
որովհետեւ մեծ է Տիրոջ օրը, մեծ եւ շատ նշանաւոր.
ո՞վ կարող է դիմանալ դրան:
