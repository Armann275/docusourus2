1 Վա՛յ նրանց, ովքեր արհամարհում են Սիոնը
եւ յոյս են դրել Սամարիայի լերան վրայ:
Հաւաքեցին ազգերի իշխաններին,
եւ Իսրայէլի տունը մտաւ նրանց մէջ:
2 Բոլորդ անցէ՛ք Քաղանէից եւ տեսէ՛ք,
այնտեղից անցէ՛ք մեծ Եմաթ Ռաբա եւ իջէ՛ք օտարազգիների Գէթ քաղաքը,
որն աւելի զօրաւոր է, քան այդ բոլոր քաղաքները.
միթէ նրանց սահմաններն աւելի մե՞ծ կը լինեն, քան ձեր սահմանները:
3 Դուք, որ գալիս էք դէպի չարիքների օրը,
մօտենում էք հասնելու ստութիւնների շաբաթին,
4 դուք, որ ննջում էք փղոսկրեայ գահաւորակներում,
մեղկանում ձեր անկողիններում,
հօտերից ուլեր էք ուտում
եւ նախիրներից՝ պարարտ հորթեր,
5 դուք, որ պարում էք սրինգների նուագի տակ,
եւ դրանք մնայուն բան համարեցիք եւ ոչ՝ անցաւոր,
6 դուք, որ խմում էք անխառն գինի եւ օծւում անուշ իւղերով
եւ ցաւ չէիք զգում Յովսէփի տան կործանման համար,
7 ահա դրա համար էլ այժմ գերի պիտի տարուէք
բռնակալների իշխանութեան կողմից,
եւ պիտի կտրուի Եփրեմի տան երիվարների խրխինջը:
