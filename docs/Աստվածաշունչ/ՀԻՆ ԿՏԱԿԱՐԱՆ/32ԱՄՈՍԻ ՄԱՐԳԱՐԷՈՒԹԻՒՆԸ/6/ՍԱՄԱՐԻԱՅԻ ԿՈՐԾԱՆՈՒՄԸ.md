8 Տէրը երդուեց իր անձով
եւ այսպէս է ասում Ամենակալ Տէր Աստուածը.
«Ես գարշելի պիտի դարձնեմ Յակոբի տան ամբողջ հպարտութիւնը,
նրա երկիրը պիտի ատեմ
եւ պիտի վերացնեմ նրա քաղաքներն իրենց բոլոր բնակիչներով»:
9 Եւ եթէ լինի, որ տասը մարդ էլ մնայ մի տանը,
նրանք պիտի մեռնեն,
10 մնացողները պիտի վերցնեն իրենց հարազատներին
եւ իջնեն հանելու նրանց ոսկորներն այդ տնից
եւ ասեն տան առաջ կանգնածներին, թէ՝
“Ուրիշ մի բան մնա՞ց այնտեղ, քեզ մօտ”:
Նա կ՚ասի, թէ՝ ոչ:
11 Չի ասի, թէ՝ լո՛ւռ կաց:
Եւ դա նրա համար որ Տիրոջ անունը չէին տալիս:
12 Ահա Տէրը հրաման պիտի տայ
եւ հարուածի մեծ ապարանքները՝ կործանելով,
եւ փոքր ապարանքները՝ աւերելով:
13 Միթէ երիվարները կ՚արշաւե՞ն ժայռերի վրայ,
կամ կը հանդարտուե՞ն մատակ ձիերի մէջ:
«Դուք, որ իրաւունքը ցասման փոխարկեցիք,
արդարութեան պտուղը դարձրիք լեղի
եւ ուրախանում էիք ոչինչ բաներով,
14 դուք, որ ասում էիք, թէ՝ “Մեր ուժով չէ՞, որ մենք հզօր եղջիւրներ ունեցանք”,
15 ահա դրա համար էլ, ո՛վ Իսրայէլի տուն,
ձեր դէմ մի ազգ պիտի հանեմ, որը պիտի նեղի ձեզ,
որպէսզի այլեւս Եմաթ չմտնէք
ու չհասնէք մինչեւ արեւմտեան հեղեղատը», - ասում է Զօրութիւնների Տէրը:
