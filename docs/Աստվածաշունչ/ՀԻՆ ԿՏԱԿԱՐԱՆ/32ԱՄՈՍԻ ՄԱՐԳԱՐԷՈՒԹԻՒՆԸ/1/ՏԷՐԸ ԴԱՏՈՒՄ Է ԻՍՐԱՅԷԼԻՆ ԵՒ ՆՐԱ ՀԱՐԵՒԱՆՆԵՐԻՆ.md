3 Տէրն ասում է.
«Դամասկոսի գործած երեք անօրէնութիւնների
եւ մանաւանդ չորրորդի համար,
քանի որ նրանք գաղաադացիների յղիներին կտրատում էին երկաթէ սղոցներով,
ես պիտի պատժեմ նրանց:
4 Կրակ պիտի գցեմ Ազայէլի տունը,
եւ այն պիտի ոչնչացնի Ադերի որդու տան հիմքերը:
5 Պիտի խորտակեմ Դամասկոսի նիգերը:
Պիտի ոչնչացնեմ Ովնի դաշտի բնակիչներին:
Պիտի կոտորեմ Խառանի տոհմը:
Գերի պիտի ընկնի ասորիների ընտիր ժողովուրդը», - ասում է Տէրը:
6 Այսպէս է ասում Տէրը.
«Գազայի երեք ամբարշտութիւնների
եւ մանաւանդ չորրորդի համար,
քանի որ գերեցին Սողոմոնի ամբողջ ժողովուրդը
եւ արգելափակեցին Եդոմում,
ես պիտի պատժեմ նրանց:
7 Կրակ պիտի գցեմ Գազայի պարիսպները,
եւ այն պիտի լափի նրա հիմքերը:
8 Պիտի ոչնչացնեմ Ազոտի բնակիչներին,
686 եւ պիտի վերանայ ժողովուրդը Ասկաղոնից,
պիտի հարուածեմ Ակկարոնը,
եւ պիտի կորչեն այլազգիների մնացորդները», - ասում է Տէրը:
9 Այսպէս է ասում Տէրը.
«Տիւրոսի երեք ամբարշտութիւնների
եւ մանաւանդ չորրորդի համար,
քանի որ նրանք Եդոմի մէջ արգելափակեցին Սողոմոնի գերիներին
եւ չյիշեցին եղբայրների ուխտը,
ես պիտի պատժեմ նրանց:
10 Կրակ պիտի գցեմ Տիւրոսի պարիսպները,
եւ այն պիտի լափի նրա հիմքերը»:
11 Այսպէս է ասում Տէրը.
«Եդոմի երեք ամբարշտութիւնների
եւ մանաւանդ չորրորդի համար,
քանի որ նա սրով հալածեց իր եղբօրը,
անգութ գտնուեց եղբօր նկատմամբ երկրում,
բորբոքեց իր բարկութիւնը
եւ նրա հանդէպ պահեց իր թշնամանքի յանդգնութիւնը,
ես պիտի պատժեմ նրան:
12 Կրակ պիտի գցեմ Թեմանը
687 եւ կրակը պիտի լափի նրա պարիսպների հիմքերը»:
13 Այսպէս է ասում Տէրը.
«Ամոնացիների երեք ամբարշտութիւնների
եւ մանաւանդ չորրորդի համար,
քանի որ նրանք ճեղքեցին գաղաադացիների յղի կանանց փորը,
որպէսզի ընդարձակեն իրենց սահմանները,
ես պիտի պատժեմ նրանց:
14 Ռաբի պարիսպների վրայ կրակ պիտի բորբոքեմ,
եւ այն պիտի լափի նրա հիմքերը պատերազմի օրուայ աղաղակի ձայնով:
Եւ նա պիտի սասանուի իր վախճանի օրը:
15 Նրանց թագաւորները գերի պիտի տարուեն
նրանց քրմերով ու իշխաններով հանդերձ», - ասում է Տէր Աստուածը:
1 Այսպէս է ասում Տէրը.
«Մովաբի երեք ամբարշտութիւնների
եւ մանաւանդ չորրորդի համար
ես պիտի պատժեմ նրանց,
քանի որ նրանք այրեցին եդոմայեցիների թագաւորների ոսկորները,
մինչեւ որ դրանք մոխիր դարձան:
2 Կրակ պիտի գցեմ Մովաբի վրայ,
եւ կրակը պիտի լափի նրանց քաղաքների հիմքերը.
Մովաբը պիտի մեռնի տկարութեան մէջ՝
աղաղակով եւ փողի ձայնով:
3 Պիտի սպանեմ նրա դատաւորին
եւ նրա հետ պիտի կոտորեմ բոլոր իշխաններին», - ասում է Տէրը:
4 Այսպէս է ասում Տէրը.
«Յուդայի երկրի որդիների երեք ամբարշտութիւնների
եւ մանաւանդ չորրորդի համար
ես պիտի պատժեմ նրանց,
քանի որ նրանք մերժեցին Տիրոջ օրէնքներն ու չկատարեցին նրա հրամանները,
մոլորեցրին նրանց իրենց ստեղծած սնոտի կուռքերով,
որոնց յետեւից գնացին նրանց հայրերը:
5 Կրակ պիտի գցեմ Հրէաստանի վրայ,
եւ այն պիտի լափի Երուսաղէմի հիմքերը»:
6 Այսպէս է ասում Տէրը.
«Իսրայէլի երեք ամբարշտութիւնների
եւ մանաւանդ չորրորդի համար
ես պիտի պատժեմ նրանց,
քանի որ նրանք արդարին ծախեցին արծաթով
եւ տնանկին՝ մի զոյգ կօշիկի դիմաց,
7 նրանց, որ տրորում են երկրի հողը,
որ կռփահարում էին աղքատների գլուխները,
շեղում խոնարհների ճանապարհը,
եւ հայր ու որդի մի բոզի մօտ էին մտնում,
որպէսզի պղծեն իրենց Աստծու անունը:
8 Նրանք իրենց զգեստները որպէս ծածկոց էին գցում իրենց վրայ եւ զոհասեղանին688
եւ բռնագրաւուած գինի էին խմում իրենց Աստծու տան մէջ:
9 Բայց ես նրանց առաջից վերացրի Ամորհացուն,
որի հասակը մայրու բարձրութիւն ունէր,
եւ նա հզօր էր կաղնու պէս,
վերացրի նրա պտուղները՝ վերեւից,
եւ նրա արմատները՝ ներքեւից:
10 Ես հանեցի ձեզ Եգիպտացիների երկրից
եւ քառասուն տարի շրջեցրի ձեզ անապատում՝
ժառանգել տալու համար ամորհացիների երկիրը:
11 Ես մարգարէներ վերցրի ձեր որդիներից
եւ ուխտաւորներ՝ ձեր երիտասարդներից:
Մի՞թէ դա այդպէս չի եղել, Իսրայէլի՛ որդիներ», - ասում է Տէրը: -
12 Դուք Իմ ուխտաւորներին գինի էիք խմեցնում
եւ մարգարէներին պատուիրում, որ չմարգարէանան:
13 Դրա համար էլ ահա ես ձեզ պիտի ճզմեմ տեղում,
ինչպէս ճզմում է օրանով լի սայլը իր անցած տեղը:
14 Փախչողին լքելու է նրա ուժը,
զօրաւորը զօրեղ չի մնայ իր զօրութեամբ,
եւ պատերազմողը չի փրկի ինքն իրեն:
15 Աղեղնաւորը չի կարող դէմ կանգնել,
արագավազը չի փրկուի,
հեծեալն էլ չի ազատի իր անձը:
16 Սիրտը չի գտնի իր զօրութիւնը,
մերկն էլ կը հալածուի այն օրը», - ասում է Տէրը:
