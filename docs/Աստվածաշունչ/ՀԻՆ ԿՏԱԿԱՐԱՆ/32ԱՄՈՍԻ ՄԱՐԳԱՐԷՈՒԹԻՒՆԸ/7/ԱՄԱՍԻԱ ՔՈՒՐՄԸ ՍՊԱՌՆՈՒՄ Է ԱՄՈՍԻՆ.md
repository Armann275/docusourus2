10 Բեթէլի քուրմ Ամասիան մարդ ուղարկեց Իսրայէլի Յերոբովամ արքայի մօտ եւ ասաց.
«Ամոսը քո դէմ խռովութիւններ է յարուցում Իսրայէլի տանը,
եւ երկիրը չի կարող տանել նրա բոլոր խօսքերը,
11 քանի որ այսպէս է ասում Ամոսը.
“Յերոբովամը սրով պիտի վախճանուի,
եւ Իսրայէլը գերուելով պիտի գերուի իր երկրից»:
12 Իսկ Ամասիան ասաց Ամոսին.
«Ով դու գուշակդ, թո՛ղ այս տեղդ, գնա՛ Հրէաստան երկիրը,
այնտե՛ղ ապրիր եւ այնտե՛ղ մարգարէացիր,
13 այլեւս չշարունակես մարգարէանալ Բեթէլում,
որովհետեւ սա թագաւորի սրբութիւնն է եւ թագաւորութեան տաճարը»:
14 Պատասխան տուեց Ամոսը եւ ասաց Ամասիային.
«Ես ո՛չ մարգարէ էի եւ ո՛չ մարգարէի որդի,
այլ հովիւ էի եւ թութ էի քաղում.
15 Տէրը վերցրեց ինձ հօտից եւ ասաց ինձ.
“Դու գնա՛ եւ մարգարէացի՛ր Իսրայէլի իմ ժողովրդի մասին”:
16 Արդ, լսի՛ր Տիրոջ պատգամները.
դու ասում ես՝ “Մի՛ մարգարէացիր Իսրայէլի մասին,
մարդ մի՛ հաւաքիր ու մի՛ խօսիր Յակոբի տան դէմ”:
17 Դրա համար այսպէս է ասում Տէր Աստուածը. «Քո կինը այդ քաղաքում պիտի պոռնկանայ,
եւ քո որդիներն ու դուստրերը սրով պիտի ընկնեն,
քո երկիրը լարերով պիտի բաժանուի,
ինքդ պիտի վախճանուես պիղծ երկրում,
եւ Իսրայէլը գերուելով պիտի գերուի իր երկրից»:
1 Այսպիսի մի տեսիլք էլ ցոյց տուեց ինձ Տէր Աստուածը. թռչնորսների մի գործիք էր:
Տէրն ասաց. «Ի՞նչ ես տեսնում, Ամո՛ս»:
Ես ասացի՝ թռչնորսների գործիք:
2 Եւ Տէրն ասաց ինձ. «Հասել է Իսրայէլի իմ ժողովրդի վախճանը,
եւ ես այլեւս ոչ մի յանցանք չեմ ներելու նրան:
3 Տաճարի յարկերի տակ այդ օրը ողբեր պիտի հնչեն, - ասում է Տէրը, -
շատերը պիտի ընկնեն,
եւ ամէն տեղ լռութիւն պիտի հաստատեմ»:
