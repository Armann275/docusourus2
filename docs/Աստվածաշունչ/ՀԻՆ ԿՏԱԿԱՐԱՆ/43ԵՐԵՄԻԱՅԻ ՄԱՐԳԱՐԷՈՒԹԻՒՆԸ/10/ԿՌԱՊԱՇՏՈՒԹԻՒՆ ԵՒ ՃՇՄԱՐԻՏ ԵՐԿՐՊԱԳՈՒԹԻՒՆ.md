1 Ո՛վ Իսրայէլի տուն, լսի՛ր Տիրոջ պատգամները, որ քեզ են ուղղուած:
2 Այսպէս է ասում Տէրը.
«Մի՛ սովորէք գնալ հեթանոսների ճանապարհներով
եւ մի՛ զարհուրէք երկնքի նշաններից,
որոնցից նրանք են վախենում:
3 Հեթանոսների բոլոր կուռքերը սնոտի բաներ են՝
անտառից կտրուած փայտ,
հիւսների ձեռքի գործեր,
4 արծաթով եւ ոսկով զարդարուած ձուլածոյ բաներ:
Մուրճերով եւ գամերով ամրացրել են դրանք, որ չշարժուեն.
յղկուած արծաթ են,
Թարսիսի բանուած արծաթ եւ ոսկի՝ բերուած Մեմփաթայից:
5 Ոսկերչի ձեռքը ճարտար վարպետի գործ է կատարել.
կապոյտ ու ծիրանի են հագցնում նրանց,
բայց նրանք չեն կարող գնալ,
այլ պէտք է բարձուելով տարուեն.
ոտքով մի քայլ էլ չեն փոխի,
ոչ էլ իրենք իրենց կարող են բարձրանալ այն բանի վրայ,
որով տանում են:
Մի՛ վախեցէք նրանցից,
որովհետեւ չարութիւն չեն անում,
բայց բարութիւն էլ չկայ նրանց մէջ:
6 Քեզ նման ոչ ոք չկայ, Տէ՛ր,
մեծ ես դու եւ մեծ է քո անունը զօրութեամբ:
7 Ո՞վ չի երկնչի քեզնից, ազգերի՛ Թագաւոր,
դա քեզ է միայն վայել,
քանզի բոլոր հեթանոս իմաստունների
եւ նրանց բոլորը թագաւորների մէջ ո՞վ է քեզ նման:
8 Թող միանգամից այրուեն,
թող սատակեն սրտերը սնոտի աստուածների,
9 որովհետեւ դրանք փայտ են,
Թարսիսից բերուած ընտիր արծաթ եւ ոսկի՝ Սոփաթայից:
Դրանք բոլոր վարպետների եւ ոսկերիչների ձեռքի գործն են.
դրանց կապուտակ ու ծիրանի զգեստները
բոլորը հնարամիտ վարպետների գործն են:
10 Իսկ մեր Տէր Աստուածը ճշմարիտ է,
կենդանի Աստուած է եւ յաւիտենական Թագաւոր:
Նրա բարկութիւնից երկիրը կը շարժուի,
ազգերը չեն դիմանայ նրա բարկութեանը:
11 Այսպէս կ՚ասէք նրանց.
«Այն աստուածները, որոնք երկինքն ու երկիրը չեն ստեղծել,
կորչելու են երկրից եւ այս երկնքի տակից»:
