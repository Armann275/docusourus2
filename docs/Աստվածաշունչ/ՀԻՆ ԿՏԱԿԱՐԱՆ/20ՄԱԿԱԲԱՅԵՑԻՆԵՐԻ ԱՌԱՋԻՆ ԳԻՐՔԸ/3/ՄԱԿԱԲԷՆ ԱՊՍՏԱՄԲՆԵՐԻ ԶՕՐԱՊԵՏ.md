1 Նրան փոխարինեց Մակաբէ մականուամբ Յուդան՝ նրա որդին: 2 Նրան աջակից եղան իր բոլոր եղբայրները եւ բոլոր նրանք, ովքեր իր հօր հետեւորդներն էին: Նրանք յանուն իսրայէլացիների պատերազմ էին մղում խինդով եւ ուրախութեամբ:
3 Մեծ էր Մակաբէի փառքը ժողովրդի վրայ:
Նա զինուեց իբրեւ մի հսկայ,
պատերազմի զրահ հագաւ,
մեծամեծներին պատերազմի էր առաջնորդում
եւ իր նիզակով հովանի լինում իր զօրագնդերին:
4 Իր գործերով նա նմանուեց առիւծի
ու որսի վրայ մռնչացող առիւծի ձագի:
5 Հետապնդելով հալածեց նա անօրէններին,
կրակի մատնեց իր ժողովրդին անհանգստացնողներին:
6 Անօրէնները սարսափեցին նրա ահից,
ովքեր սատար էին անօրէնութեան, խուճապի մատնուեցին.
նրա շնորհիւ ձեռք բերուեց փրկութիւն:
7 Նա բազում թագաւորների դառնութիւն պատճառեց,
իր գործերով ուրախացրեց Յակոբի տունը,
դրա համար էլ նրա յիշատակը յաւիտեանս օրհնութեամբ է մնալու:
8 Նա յարձակւում էր Հրէաստանի քաղաքների վրայ,
կոտորում այնտեղ գտնուող ամբարիշտներին,
որպէսզի վերացնի Իսրայէլի վրայ իջած բարկութիւնը:
9 Նա հաւաքում էր ցրուած մարդկանց եւ գտնում կորածներին:
