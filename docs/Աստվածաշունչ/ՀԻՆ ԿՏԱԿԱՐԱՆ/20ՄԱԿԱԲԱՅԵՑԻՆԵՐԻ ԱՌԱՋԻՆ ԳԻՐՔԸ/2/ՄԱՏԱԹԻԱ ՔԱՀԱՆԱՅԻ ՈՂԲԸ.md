1 Այդ ժամանակներում ասպարէզ իջաւ Շմաւոնի որդի Յովհաննէսի որդի Մատաթիան՝ երուսաղէմացի Յովարիմի տոհմից սերած մի քահանայ: Նա եկաւ ու նստեց Մոդիիմի քարայրների մօտ գտնուող բերդերում: 2 Նա ունէր հինգ որդի. Կադդիշ մականունով Յովհաննէսը, 3 Թարսսի մականունով Շմաւոնը, 4 Մակաբէ մականունով Յուդան, 5 Աւարան մականունով Եղիազարը եւ Յովնաթանը, որ կոչուեց Սափութ: 6 Երբ Մատաթիան տեսաւ Հրէաստանում եւ Երուսաղէմում կատարուող սրբապղծութիւնները, սկսեց ողբալ իր անձի վրայ՝ ասելով.
7 «Վա՜յ ինձ, ինչո՞ւ ականատես եղայ իմ ժողովրդի կոտորածին,
կամ ինչո՞ւ տեսայ սուրբ քաղաք Երուսաղէմի աւերումը:
Ինչո՞ւ նա մատնուեց թշնամու ձեռքը,
8 եւ սրբութիւնն ընկաւ օտարների ձեռքը:
ինչպէ՜ս տաճարը նմանուեց փառքից ընկած մի տղամարդու,
9 իսկ նրա փառաւոր սպասքը՝ գերութեան մատնուած մի մարդու:
Նրա պատանիները կոտորուեցին իր փողոցներում,
իսկ նրա երիտասարդներն ընկան թշնամու սրից:
10 Կա՞յ մի ազգ, որ ժառանգած չլինի մի մաս նրա տէրութիւնից,
կամ կա՞յ մի մարդ, որ չի կողոպտել նրան ու չի տիրել նրա ունեցուածքին:
11 Սպառուել են նրա զարդերը:
Ազատութեան փոխարէն նա մատնուել է ստրկութեան:
12 Մեր բոլոր գեղեցիկ զարդերը, մեր սրբավայրն ու մեր փառքը կործանուել են:
Եւ այդ բոլորը պղծել են հեթանոսները:
13 Այլեւս մեր ինչի՞ն է պէտք կեանքը»:
