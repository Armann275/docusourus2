16 Առաւել ցանկալի է իմաստութիւն ստանալ, քան ոսկի.
եւ առաւել բաղձալի է խոհեմութիւն ձեռք բերել, քան արծաթ:
17 Կեանքի շաւիղները հեռացնում են չարիքներից,
եւ արդարութեան ճանապարհների վրայ է գտնւում կեանքի երկարութիւնը:
Խրատ ընդունողը բարիքների մէջ կը լինի,
եւ յանդիմանութիւն պահողը կ՚իմաստնանայ:
Տիրոջ ճանապարհից զգոյշ գնացողը պահպանում է իր անձը,
կեանքը սիրողը զսպում է իր լեզուն:
18 Կործանմանը նախորդում է թշնամանքը,
անկմանը՝ չար բարքը:
19 Լաւ է հեզասիրտ լինել խոնարհների հետ,
քան աւար բաժանել ամբարտաւանների հետ:
20 Գործի մէջ խելացի մարդը բարիքներ կը գտնի,
եւ երանելի է նա, ով յոյսը դնում է Տիրոջ վրայ:
21 Իմաստուններին եւ հանճարներին անմիտ են կոչում,
բայց նրանց, որ քաղցր-մեղցր խօսքեր ունեն, աւելի շատ են լսում:
22 Միտքը կեանքի աղբիւր է այն ունեցողի համար,
բայց անմիտների խրատը չար է:
23 Իմաստունի սիրտը գիտէ իր բերանի խօսքը,
եւ նա իր շուրթերով իրաւադատութիւն է խորհում.
24 Բարի խօսքը մեղրի խորիսխ է,
եւ հոգու բժշկութիւն է նրա քաղցրութիւնը:
25 Ճանապարհներ կան, որ մարդու աչքին ուղիղ են թւում,
բայց նրանց վերջաւորութիւնը տանում է դէպի դժոխքի յատակ:
26 Աշխատողը վաստակում է իր անձի համար՝
իր կորուստը հեռու վանելով իրենից,
բայց անմիտը կորուստը կրում է իր բերանի մէջ:
27 Անզգամ մարդն իր հոգում չարիքներ է յղանում
եւ կրակ է կուտակում իր շուրթերի վրայ:
28 Խորամանկ մարդը չարիքներ է նիւթում,
չարութեամբ բորբոքում է նենգութեան լապտերը
եւ բարեկամներին բաժանում է իրարից:
29 Անօրէն մարդը փորձութեան է ենթարկում իր բարեկամներին
եւ նրանց տանում է վատ ճանապարհներով:
30 Նա, որ իր աչքերը փակում եւ ծուռ բաներ է խորհում,
որ շուրթերը փակ ամէն տեսակ չարիքներ է մտորում՝
այդպիսին չարի հնոց է:
31 Ծերութիւնը պարծանքի պսակ է,
որ մարդ գտնում է միայն արդարութեան ճանապարհին:
32 Համբերատար մարդը լաւ է հզօրից,
իմաստութիւն ունեցողը՝ մեծատարած հանդեր ունեցողից,
իր բարկութիւնը զսպողը՝ մեծազօր քաղաք գրաւողից:
33 Անիրաւների չարիքները նորից իրենց ծոցն են դառնալու,
քանզի Տէրն է սահմանում բոլորի իրաւունքը:
1 Լաւ է մի պատառ համով հացը՝ խաղաղութեամբ,
քան միս ու բարիքով լի տունը՝ թշնամութեամբ:
2 Խելացի ծառան պիտի իշխի անմիտ տէրերի վրայ
եւ ժառանգութիւնը պիտի բաժանի եղբայրների հետ:
3 Ինչպէս արծաթը եւ ոսկին փորձւում են քուրայի մէջ,
այնպէս էլ Աստուած ընտրում է սրտերը:
4 Չարագործը հնազանդւում է անօրէնի լեզուին,
բայց արդարը չի նայում ստախօս շուրթերին:
Հաւատարիմ մարդու համար ամբողջ աշխարհը լի է հարստութեամբ,
բայց անհաւատարիմը մէկ գրոշ իսկ չունի:
5 Ով ծաղրում է աղքատին, նա զայրացնում է նրա Արարչին,
եւ ով հարուածում է ընկածին, նա չի արդարացուելու,
բայց ով խղճում է՝ ողորմութիւն պիտի գտնի:
6 Ծերերի պսակն իրենց որդիների որդիներն են,
որդիների պարծանքը՝ իրենց հայրերը:
7 Անզգամներին վայել չեն ճշմարտախօս շուրթերը,
եւ ոչ էլ արդարներին՝ ստախօս շուրթերը:
8 Խրատը այն ունեցողի համար նրա շնորհի վարձն է,
եւ նա դէպի որ կողմն էլ դառնայ՝ յաջողութիւն պիտի գտնի:
9 Յանցանքը ծածկողը բարեկամութիւն է փնտռում,
բայց այն բացայայտողը բարեկամներին եւ ընտանիքը բաժանում է իրարից:
10 Սպառնալիքները փշրում են իմաստունների սրտերը,
բայց անմիտը թէկուզ եւ բազում հարուածներ ուտի՝ չի ազդւում:
11 Ամէն չարակամ հակառակութիւն է յարուցում,
բայց Տէրն էլ անողորմ հրեշտակ է ուղարկում նրա դէմ:
12 Հոգսը ծանրանում է իմաստունի սրտին,
իսկ անմիտները մտածում են չարիքների մասին:
13 Ով բարիքի փոխարէն չարիք է հատուցում,
չարը չի պակասի նրա տնից:
14 Արդարութեան սկիզբը խօսքին իշխանութիւն է տալիս,
իսկ հակառակութիւնը եւ կռիւը տանում են դէպի չքաւորութիւն:
15 Ովքեր անիրաւին համարում են արդար ու արդարին՝ անիրաւ,
նրանք պիղծ ու գարշելի են Տիրոջ առջեւ:
16 Ինչպէ՞ս է անմիտը հարստութիւն գտնում,
քանի որ չգիտէ, թէ ինչ բան է իմաստութիւնը:
Նա, որ շատ վեր է բարձրացնում իր տունը, պատճառ է դառնում նրա կործանման,
իսկ ով խուսափում է ուսումից, պիտի ընկնի չարիքի մէջ:
17 Բարեկամներ կարող ես ունենալ ամէն ժամանակ,
բայց եղբայրներդ քեզ պէտք են վշտի ժամանակ,
քանզի հէնց դրա համար էլ ծնուել են նրանք:
18 Անմիտ մարդը պարում եւ ցնծում է բարեկամների համար երաշխաւոր լինելիս,
վնասասէրը ուրախանում է նրանց վէճ ու կռուի ժամանակ:
19 Նա, որ շատ վեր է բարձրացնում իր տունը, պատճառ է դառնում նրա կործանման,
եւ խստասիրտն էլ բարիք չի գտնի:
20 Լեզուով յեղյեղուկ մարդը պիտի ընկնի չարիքի մէջ,
21 եւ անզգամի սիրտը ցաւ է իր մարմնի անդամների համար:
Հայրը չի կարող ուրախ լինել անխելք որդու համար,
բայց խելացի որդին ուրախացնում է մօրը:
22 Ուրախ սիրտը առողջարար է.
հոգսերի մէջ ընկած մարդու ոսկորները ցամաքում են:
23 Կաշառքի համար գիրկը բացողը յաջողութիւն չի գտնի իր ճամփին,
ամբարիշտը խոտորւում է արդարութեան ճանապարհներից:
24 Հանճարեղ մարդու երեսն իմաստուն է,
իսկ անմիտ մարդու աչքերը այս ու այն կողմ են նայում:
25 Անմիտ որդին հօր տրտմութիւնն է եւ դառն ցաւ է իր ծնողների համար:
26 Արդար մարդուն տոյժի ենթարկելը բարի գործ չէ,
եւ ոչ էլ իրաւունքի մէջ իշխանի նենգելը՝ արդարի նկատմամբ:
27 Իր խիստ խօսքը զսպողն իմաստուն է, համբերատարը՝ խելացի:
28 Անմիտ մարդուն հարցրին, թէ ի՛նչ է իմաստութիւնը,
եւ նա գտնո՞ւմ է արդեօք, որ իմաստութիւն կայ.
նա պապանձուեց, եւ կարծեցին, թէ իմաստուն է:
1 Ով ցանկանում է բարեկամներից հրաժարուել, պատճառներ է փնտռում.
այդպիսին ամէն ժամանակ նախատինք պիտի կրի:
2 Իմաստութիւնը պակասամիտի համար ոչ մի բանի պէտք չէ,
քանի որ նա կը վարուի առաւել անզգամութեամբ:
3 Ամբարիշտն արհամարհում է չարիքները, երբ հասնում է դրանց խորքերը,
բայց իր վրայ էլ անարգանք ու նախատինք են հասնում:
4 Խորհուրդը խոր ջուր է մարդու սրտում,
բխող գետ է եւ կեանքի աղբիւր:
5 Վայել չէ աչառու լինել ամբարշտի նկատմամբ,
եւ ոչ էլ դատաստանի ժամանակ արհամարհել արդարի իրաւունքը:
6 Անզգամի շուրթերը նրան հասցնում են չարիքների,
եւ նրա յանդուգն բերանը մահ է հրաւիրում իր վրայ:
7 Անզգամի բերանը կործանում է նրա համար,
եւ նրա շուրթերը որոգայթ են իր հոգու համար:
8 Վատին կործանում է վախը,
իսկ կնաբարոյ անձինք պիտի քաղցի մատնուեն:
9 Ով իր հոգին չի բուժում իր գործով,
նա իրեն ապականողի եղբայրն է:
10 Տիրոջ անունը յայտնի է նրա զօրութեան մեծութիւնից,
եւ դէպի նա ընթացող արդարները բարձրանում են:
11 Մեծատուն մարդու հարստութիւնն ամուր քաղաք է նրա համար,
եւ նրա փառքը մեծ հովանի ունի:
12 Տղամարդու սիրտը գոռոզանում է կործանումից առաջ
եւ խոնարհւում է փառքի հասնելուց առաջ:
13 Ով առանց բան լսելու պատասխան է տալիս,
դա անզգամութիւն է նրա համար եւ նախատինք:
14 Իմաստուն ծառան մեղմացնում է մարդու ցասումը,
բայց ո՞վ կարող է դիմանալ մարդուս նեղսրտութեանը:
15 Խելացի սիրտը ձեռք է բերում ճանաչում,
իմաստունների ականջները փնտռում են ուսանելի խորհուրդներ:
16 Ընծաներն ընդլայնում են մարդուս շրջապատը
եւ նրան նստեցնում իշխանների հետ:
17 Արդարն ինքն իր մասին չարախօսում է իր խօսքի սկզբին,
երբ սկսում է յանդիմանուել ոսոխի կողմից:
18 Լուռումունջ մնալը մեղմացնում է հակառակութիւնները
եւ զօրեղների միջեւ վճռում է հարցը:
19 Եղբօրից օգնութիւն ստացած եղբայրը նման է ամուր քաղաքի.
նա հզօր ու բարձր է ինչպէս հաստատուն թագաւորութիւնը:
20 Մարդ իր բերանի պտղով պիտի կշտացնի իր փորը
եւ իր շուրթերի պտղով պիտի յագենայ:
21 Մահն ու կեանքը լեզուի ձեռքին են,
եւ ով յաղթահարում է այն, պիտի վայելի նրա պտուղը:
22 Ով բարի կին է գտել՝ շնորհք է գտել
եւ ուրախութիւն է ստացել Աստծուց:
Ով հեռացնում է բարեբարոյ կնոջը, նա հեռացնում է բարիքը,
իսկ ով շնաբարոյ կին ունի, նա անմիտ է եւ ամբարիշտ:
23 Աղքատն աղաչում է ողոքիչ խօսքով,
բայց հարուստը յանդուգն պատասխան է տալիս:
24 Տղամարդը լկտիութեան պատճառով է բոզանոց գնում:
Մօտիկ բարեկամը լաւ է հեռաւոր եղբօրից:
1 Լաւ է տգէտ լինել, բայց միամիտ,
քան թէ անզգամ ու շաղակրատ:
2 Տգիտութիւնն էլ, սակայն, լաւ չէ հոգու համար,
եւ ով իր ոտքերին ստիպում է շտապել՝ սխալներ է գործում:
3 Մարդու անզգամութիւնը ապականում է նրա ճանապարհները,
բայց իր սրտում նա մեղքը գցում է Աստծու վրայ:
4 Հարստութիւնը աւելացնում է շատ բարեկամներ,
բայց աղքատը բաժանւում է նոյնիսկ հարազատ բարեկամից:
5 Ստախօս վկան առանց պատժի չի մնայ,
եւ չի փրկուի նա, ով զուր տեղն է մեղադրում:
6 Շատերն են հաճոյախօսում թագաւորի դիմաց,
բայց ամէն մի չարակամ պիտի նախատուի մարդկանցից:
7 Ով ատում է իր աղքատ եղբօրը,
ինքն էլ հեռու պիտի լինի նրա սիրուց:
Բարի խորհուրդը մերձենում է իրեն ճանաչողին,
եւ իմաստուն մարդը կը գտնի այն:
Ով խիստ բան է անում չարամտօրէն,
նա չարիք է գործում,
եւ ով վէճեր է յարուցում, փրկութիւն չի գտնի,
մանաւանդ որ այնպիսի բան է անում,
որ չի վերաբերում իրեն:
8 Խելք ձեռք բերողը սիրում է իր հոգին,
եւ իմաստութիւն պահողը բարիք է պահում:
9 Ստախօս վկան առանց պատժի չի մնայ,
եւ ով թշնամանք է բորբոքում,
ով չարութիւն է գրգռում, պիտի կործանուի:
10 Անզգամին վայել չէ փափկակեցութիւնը,
եւ ոչ էլ գոռոզութիւնը՝ ծառային,
երբ նա սկսի իշխել:
11 Գթասիրտ մարդը համբերատար կը լինի,
եւ նրա համար պարծանք է բարձր լինել անզգամներից:
12 Թագաւորի սպառնալիքը նման է առիւծի մռնչիւնի,
իսկ նրա զուարթութիւնը՝ դալարիքի վրայ կաթած ցօղի:
13 Անմիտ որդին ամօթանք է հօր համար.
ընդունելի չէ բոզերի վարձով կատարուած ուխտը:
14 Տներն ու ստացուածքը հայրերը բաժանում են որդիներին,
բայց առաքինի կին՝ Աստուած է տալիս տղամարդուն:
15 Ծուլութիւնը յատուկ է թուլամորթին,
եւ գործ անել չսիրող մարդը քաղցած կը մնայ:
16 Պատուիրաններ պահողը պահպանում է իր անձը,
բայց նա, ով արհամարհում է իր ճանապարհը, պիտի կործանուի:
17 Աղքատին ողորմութիւն տուողը փոխ է տալիս Աստծուն,
եւ ըստ նրա տուածի էլ Աստուած պիտի հատուցի նրան:
18 Խրատի՛ր որդուդ, որպէսզի այդպէս բարի յոյս լինի քեզ համար,
եւ մի՛ նայիր նրա թշնամական վերաբերմունքին.
եթէ դու բրածեծ անես նրան, նա չի մեռնի,
բայց նրա հոգին կը փրկես մահից:
19 Չարաբարոյ մարդը շատ է տուժելու,
եւ եթէ աւելի դաժան վարուի, հոգին էլ վրայ կը տայ:
20 Լսի՛ր, որդեա՛կ, հօրդ խրատը,
որպէսզի իմաստուն դառնաս յետագայում:
21 Բազմաթիւ խորհուրդներ կան մարդուս սրտում,
բայց Աստծու խորհուրդը մնում է յաւիտեան:
22 Մարդու ողորմածութիւնը նրա հոգու պտուղն է,
եւ արդար աղքատը լաւ է, քան ստախօս հարուստը:
23 Տիրոջ երկիւղը կեանք է մարդու համար.
ով չունի այդ երկիւղը, մոլորուած շրջում է դռներին,
ապրում է այն տեղերում, ուր յաւիտեան այցելու չի ունենայ:
24 Ով անգործութեամբ ձեռքերը թաքցնում է ծոցում,
նա իր ձեռքը նոյնիսկ իր բերանն էլ չի տանի:
25 Անզգամի պատիժը տեսնելով՝ անմեղն աւելի խելացի է դառնում,
իսկ եթէ յանդիմանես իմաստունին, նա առաւել իմաստութիւն կ՚ունենայ:
26 Այն որդին, որ անարգում է հօրը եւ հեռացնում մօրը,
պիտի ամօթ կրի եւ նախատինք:
27 Հօր խրատը չպահող որդին չար խորհուրդներ է խորհում:
28 Անմիտ երիտասարդին երաշխաւոր եղողը ծաղրում է արդարութիւնը.
ամբարիշտների բերանը կուլ է տալիս դատ ու դատաստան:
29 Տանջանքները պատրաստուած են անխելք մարդկանց համար,
պատիժները՝ անզգամների:
1 Գինին անառակութեան է մղում,
հարբեցողութիւնը՝ թշնամութեան,
եւ ով անձնատուր է լինում դրանց՝ խելացի չէ:
2 Թագաւորի պատուհասը պակաս վնասաբեր չէ առիւծի ցասումից,
եւ ով զայրացնում է նրան, վնաս է պատճառում ինքն իրեն:
3 Մարդու համար փառք է հեռու մնալ հայհոյանքներից,
բայց ամէն մի անզգամ խառնւում է այդպիսի բաների:
4 Ծոյլը թէեւ նախատւում է, բայց չի ամաչում,
ինչպէս մէկը, որ ցորեն է փոխ առնում ամռանը:
5 Մարդու սրտի խորհուրդը խոր ջրի պէս է,
բայց իմաստուն մարդը երես է հանում այն:
6 Մեծանուն եւ պատուական է գթասիրտ մարդը,
բայց դժուար է գտնել հաւատարիմ մարդ:
7 Ով անարատ է քայլում արդարութեան ճամփով,
նա իրենից յետոյ երանութեան արժանի որդիներ պիտի թողնի:
8 Երբ արդար մի թագաւոր նստի գահին,
ոչ մի չարագործ չի վրիպի նրա աչքից:
9 Ո՞վ կարող է պարծենալ, թէ ինքը սուրբ սիրտ ունի,
կամ ո՞վ կը համարձակուի ասել, թէ ինքը զերծ է մեղքերից:
10 Թէ՛ մեծ, թէ՛ փոքր ծուռ կշեռքը եւ թէ՛ երկակի չափը,
երկուսն էլ պիղծ են Տիրոջ առջեւ.
պիտի խափանուեն թէ՛ դրանք եւ թէ՛ դրանք գործադրողները.
այդպէս էլ պիտի խափանուի իր կեանքի մէջ նոյն կերպ վարուող մարդը:
11 Ուղիղ են այն երիտասարդի ճամփաները,
որ մաքրութեամբ է ընթանում:
12 Ականջը լսում է, աչքը՝ տեսնում.
եւ երկուսն էլ Տէրն է ստեղծել:
13 Մի՛ սիրիր չարախօսել, որպէսզի չզրկուես կեանքից.
աչքերդ բա՛ց արա եւ կշտացի՛ր հացով:
14 «Վատ է, վատ է», ասում է գնորդը,
իսկ հեռանալիս պարծենում է իր գնումով:
15 Կայ ոսկի էլ, հանդերի հարստութիւն էլ,
բայց գիտուն շուրթերն են թանկարժէք անօթ:
16 Հանի՛ր ու վերցրո՛ւ նրա հանդերձանքը,
քանզի նա երաշխաւոր եղաւ մի օտարականի եւ հիւրընկալեց նրան:
17 Խաբէութեան հացը քաղցր է թւում մարդու,
բայց յետոյ նրա բերանը պիտի լցուի խիճով:
18 Դիտաւորութիւնը հաստատւում է մտքի խորհուրդներով.
պատերազմը մղւում է խելամտութեամբ:
19 Գաղտնիք յայտնողը նենգամտութեամբ է վարւում.
մի՛ հաղորդակցիր շողոքորթ լեզու ունեցողի հետ:
20 Ով հայհոյում է իր հօրն ու մօրը,
նրա լոյսը պիտի հանգչի.
նրա աչքերի բիբերը պիտի զգան խաւարը:
21 Այն ժառանգութիւնը, որ սկզբից շուտ է ձեռք բերուել
վերջաւորութեան չի կարող օրհնուած լինել:
22 Մի՛ ասա, թէ՝ վրէժ պիտի առնեմ թշնամուց,
այլ համբերութիւն ունեցիր Տիրոջ հանդէպ,
որ նա օգնական լինի քեզ:
23 Տիրոջ առջեւ պիղծ է երկու տեսակի չափը,
եւ խարդախ կշեռքը մերժելի է նրա համար:
24 Տէրն է, որ ուղղում է մարդու քայլերը,
էլ ինչպէ՞ս մահկանացուն խելամուտ լինի իր ճամփաներին:
25 Որոգայթ է մարդու համար շտապելը եւ իր ունեցուածքից բան նուիրելը,
հապճեպ ուխտ անելը եւ յետոյ զղջալը:
26 Իմաստուն թագաւորը ցրում է ամբարիշտներին
եւ անուի տակ է գցում նրանց:
27 Մարդու հոգին Տիրոջ լոյսն է,
որը քննում է սրտի շտեմարանները:
28 Ողորմածութիւնը եւ ճշմարտութիւնը թագաւորի պահապաններն են,
եւ նրանք արդարութեամբ են շրջապատում նրա գահը:
29 Երիտասարդների զարդը իմաստութիւնն է,
ծերերի փառքը՝ նրանց ալեհերութիւնը:
30 Չարագործների համար են թէ՛ վէրքերն ու հարուածները
եւ թէ՛ տանջանքները նրանց որովայնի խորքերում:
1 Ինչպէս ջրի հոսանքը,
այնպէս էլ թագաւորի սիրտը Աստծու ձեռքին է.
Նա ո՛ր կողմ կամենայ, այն կողմն էլ կը դարձնի այն:
2 Ամէն մարդ ինքն իր աչքին արդար է թւում,
բայց Տէրն է դատում սրտերը:
3 Արդարութիւն գործելը եւ ճշմարտութիւն խօսելը աւելի հաճելի է Տիրոջը,
քան զոհերի արիւնը:
4 Ամբարտաւանը մեծամիտ է իր յոխորտանքի մէջ.
ամբարիշտների լապտերը մեղքն է:
5 Կարճ խորհրդածութիւնն էլ կարող է առատութիւն բերել,
սակայն ամէն մի հապճեպութիւն կարօտութիւն է բերում:
6 Ով հարստութիւն է կուտակում լեզուի ստութեամբ,
նա գնում է սնոտի բաների յետեւից
եւ պիտի հասնի մահուան որոգայթների:
7 Ամբարիշտները պիտի կործանուեն, քանզի չեն ուզում գործադրել իրաւունքը:
8 Խոտորնակին Աստուած խոտոր ճանապարհ է առաքում,
քանզի Տիրոջ գործերը սուրբ են եւ ուղիղ:
9 Լաւ է բաց օդի մէջ մի անկիւնում ապրել, քան անիրաւութեամբ ծեփուած եւ խառնակ տան մէջ:
10 Ամբարշտի հոգին չարիքներ է ցանկանում,
եւ նա ողորմածութիւն չի գտնի ոչ ոքից:
11 Անխելքի պատիժը տեսնելով՝ անմեղն աւելի խորագէտ է դառնում,
իմաստունն էլ խորհելով՝ դառնում է առաւել գիտուն:
12 Արդարին մտահոգում է ամբարիշտների սիրտը,
բայց չարիքներն էլ ապականում են ամբարիշտներին:
13 Ով իր ականջը փակում է տնանկին չլսելու համար,
ինքն էլ երբ կանչի Տիրոջը, Տէրն էլ իրեն չի լսի:
14 Գաղտնի պարգեւը մեղմացնում է բարկութիւնը,
իսկ ով խնայում է պարգեւ տալ, զայրոյթ է յարուցում:
15 Իրաւունքի գործադրումը ուրախութիւն է արդարի համար,
բայց սուրբ գործը պիղծ է թւում չարագործներին:
16 Արդարութեան ճանապարհից մոլորուած մարդը
հանգրուան է գտնում հսկաների ժողովում:
17 Ով ուրախութիւն է սիրում, կարիքի մէջ կ՚ընկնի,
ով գինի ու ձէթ է սիրում, չի հարստանայ:
18 Անօրէնն արդար մարդու համար փրկանք պիտի լինի,
երդմնազանցը՝ ուղղամիտ մարդկանց համար:
19 Լաւ է բնակուել անապատում,
քան թէ անզգամ, լեզուանի եւ բարկացկոտ կնոջ հետ:
20 Իմաստունի բերանը ցանկալի գանձ է պահում,
բայց տգէտները կուլ են տալիս այն:
21 Նա, ով հետեւում է արդարութեան եւ ողորմածութեան ճանապարհին,
կեանք, արդարութիւն եւ փառք պիտի գտնի:
22 Իմաստութիւնը հասաւ ամուր քաղաքներին
եւ քանդեց այն ամրոցները,
որոնց վրայ յոյս էին դրել ամբարիշտները:
23 Ով զսպում է իր բերանն ու լեզուն,
իր անձը պահպանում է նեղութիւնից:
24 Դաժանը, յանդուգնը եւ գոռոզը կոչւում են չարագործ,
իսկ ով ոխ է պահում, անօրէն է:
25 Ծոյլին սպանում են ցանկութիւնները,
որովհետեւ նրա ձեռքերը յօժար չեն որեւէ բան անելու:
26 Ամբարիշտն ամէն օր չարիքների ցանկութիւն է յղանում,
իսկ արդարն առանց խնայելու ողորմութիւն է տալիս:
27 Ամբարիշտների զոհաբերումները պիղծ են Տիրոջ առջեւ,
որովհետեւ մատուցւում են անօրէն խորհրդով:
28 Ստախօս վկան կորստեան պիտի մատնուի.
խոնարհ մարդը խօսում է զգուշութեամբ:
29 Ամբարիշտ մարդը դէմդ է ելնում յանդուգն երեսով,
բայց արդարն ինքը գիտի իր ճանապարհը:
30 Աստծու համեմատութեամբ՝ մարդ ո՛չ իմաստութիւն ունի,
ո՛չ արիութիւն եւ ո՛չ էլ խորհուրդ:
31 Երիվարը պատրաստւում է պատերազմի օրուայ համար,
բայց Տիրոջից է գալիս յաղթանակի օգնութիւնը:
1 Բարի անունը լաւ է մեծ հարստութիւնից,
ընտիր շնորհքը՝ արծաթից ու ոսկուց:
2 Հարուստն ու աղքատը հանդիպում են իրար.
երկուսին էլ այցելում է Տէրը:
3 Չարագործին պատժուած տեսնելով՝
խորագէտն աւելի հաստատութեամբ է խրատում իրեն,
բայց անմիտները զանց առնելով այն՝ աւելի են վնասւում:
4 Տիրոջ երկիւղն իմաստութեան սկիզբն է.
դա է ե՛ւ հարստութիւնը, ե՛ւ փառքը, ե՛ւ կեանքը:
5 Թիւրամիտ մարդկանց ճանապարհներին տատասկ կայ եւ որոգայթ,
բայց ով զգուշանում է իր հոգու համար, հեռանում է նրանցից:
6 Երիտասարդը դաստիարակւում է ըստ իր ընտրած ճանապարհի
եւ ծերութեան ժամանակ էլ չի հեռանում դրանից:
7 Աղքատները պիտի տիրեն հարուստներին,
եւ ծառաները պիտի փոխ տան իրենց տէրերին:
8 Ով անզգամութիւն է ցանում, չարիքներ է հնձելու
եւ պատուհաս է կրելու իր գործերին համապատասխան:
9 Աստուած սիրում է ուրախ եւ առատաձեռն մարդուն.
աղքատին ողորմութիւն անողն ինքն էլ պիտի կերակրուի,
որովհետեւ տնանկին իր հացից է բաժին հանել:
Կաշառք տուողը յաղթութիւն եւ պատիւ է ձեռք բերում,
բայց կաշառքը սպանում է առնողների հոգին:
10 Ժանտ մարդուն դո՛ւրս վռնդիր ատեանից,
եւ հակառակութիւնը կը վերանայ նրա հետ,
որովհետեւ երբ նա նստած է լինում ատեանում,
անարգում է բոլորին:
11 Տէրը սիրում է մաքուր սիրտը,
եւ բոլոր անարատ մարդիկ ընդունելի են նրան:
12 Թագաւորը հովւում է շուրթերով,
Տիրոջ աչքերը պահպանում են գիտութիւնը,
բայց Տէրն արհամարհում է անօրէն խօսքերը:
13 Ծոյլը պատճառ է բռնում եւ ասում.
«Ճամփին առիւծ կայ, փողոցների մատոյցներում՝ մարդասպաններ»:
14 Անօրէնի բերանը խոր հոր է,
եւ Տիրոջն ատելի անձը նրա մէջ պիտի ընկնի:
Վատ ճանապարհներ կան մարդու առջեւ,
եւ նա չի ուզում յետ դառնալ դրանցից,
բայց հարկաւոր է յետ դառնալ ծուռ ու վատ ճանապարհից:
15 Անմտութիւնը բորբոքուած է երիտասարդի սրտում.
ուրեմն՝ գաւազանը եւ խրատը հեռու են նրանից:
16 Աղքատին զրպարտողը բազմացնում է իր չարիքները.
եւ նա, ով զրկում է նրան եւ տալիս է հարստին,
կարօտութեան մէջ պիտի մնայ:
