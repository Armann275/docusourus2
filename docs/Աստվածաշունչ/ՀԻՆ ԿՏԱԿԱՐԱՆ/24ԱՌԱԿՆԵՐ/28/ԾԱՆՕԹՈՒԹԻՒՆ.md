1 Ամբարիշտը փախչում է առանց որեւէ մէկից հալածուած լինելու,
բայց արդարն անձնապաստան է լինում, ինչպէս առիւծ:
2 Ամբարիշտների յանցանքների մասին վէճերը յուզում են դատական ատեանները,
բայց խորագէտ մարդը հանգցնում է դրանք:
3 Հզօրը, որ ամբարտաւանութեամբ ընկճում է տնանկին,
նման է սաստիկ անձրեւի, որից օգուտ չկայ.
4 նոյնպէս էլ նրանք, որ մերժում են օրէնքը,
գովում են ամբարշտութիւնը.
բայց նրանք, ովքեր սիրում են օրէնքը,
իրենց շրջապատում են պարսպով:
5 Չար մարդիկ չեն հասկանում իրաւունքը,
բայց Տիրոջը փնտռողները խելամուտ են ամէն բանի:
6 Ճշմարտութեան հետ գնացող աղքատն աւելի լաւ է ստի հետ ընթացող հարստից:
7 Իմաստուն որդին պահում է օրէնքը,
բայց որկրամոլներին ընկերացողը անարգում է իր հօրը:
8 Ով իր տունը լցնում է տոկոսներով ու վաշխով,
նա կուտակում է այն մարդու համար, ով ողորմում է աղքատին:
9 Ով իր ականջը շեղում է, որ չլսի օրէնքը,
նա ինքն է պղծում իր ուխտը:
10 Ով ուղիղներին մոլորեցնում է չարի ճանապարհով,
ինքն է ընկնելու ապականութեան մէջ:
Անարատ մարդիկ պիտի բաժանեն բարիքները,
բայց անօրէնները պիտի անցնեն բարիքների մօտով եւ չեն մտնելու դրանց մէջ:
11 Հարուստն իր աչքին իմաստուն է թւում,
բայց խելացի աղքատը դատապարտում է նրան:
12 Արդարներին օգնական դառնալուց մեծ փառք է ձեռք բերւում,
բայց ամբարիշտների շրջանում կոտորւում են մարդիկ:
13 Իր ամբարշտութիւնը ծածկողը յաջողութիւն չի ունենայ,
բայց բացայայտողը եւ իրեն պախարակողը կը դառնայ սիրելի:
14 Երանի այն մարդուն, որ Աստծու հանդէպ երկիւղածութեան պատճառով արհամարհում է ամէն բան,
բայց խստասիրտը չարիքների մէջ կ՚ընկնի:
15 Նա, ով աղքատ է, քաղցած առիւծի եւ ծարաւած գայլի պէս դաժան կը լինի թշուառ ժողովրդի նկատմամբ:
16 Խոհեմութիւնից զուրկ թագաւորը մեծ անիրաւութիւն անող է,
բայց անիրաւութիւնն ատողը երկար կեանք կ՚ունենայ:
17 Մահապարտի համար երաշխաւոր եղած մարդը փախստական է դառնում
եւ չի հաստատւում ոչ մի տեղ:
Խրատի՛ր որդուդ, եւ նա հանգստութիւն կը տայ քեզ,
զարդ կը լինի քո հոգու համար
եւ չի հնազանդուի անօրէն ազգի:
18 Ով գնում է արդարութեան ճանապարհով, օգնութիւն է գտնելու,
իսկ ով ծուռ ճանապարհ է ելնում, նրա ոտքը պիտի կապուի:
19 Ով մշակում է իր հողը, կը կշտանայ հացով,
իսկ ով հետեւում է դատարկ բաների, տնանկ կը մնայ:
20 Հաւատարիմ մարդը շատ օրհնութիւն պիտի գտնի,
բայց չարագործը չի փրկուելու պատուհասից:
Գովասանքի արժանի չէ այն անձը,
ով չի պատկառում արդարներից:
21 Բարի չէ նա, ով երեսպաշտօրէն խուսափում է անօրէններին յանդիմանելուց.
նա պատրաստ է մարդ վաճառել մի կտոր հացով:
22 Չարաչք մարդը շտապում է հարստանալ,
բայց չգիտի, որ ողորմած մարդը պիտի յաղթի իրեն:
23 Մարդուն՝ նրա ճանապարհի համար յանդիմանողը աւելի շնորհ պիտի գտնի,
քան նրան լեզուով շողոքորթողը:
24 Ով մերժում է իր հօրը կամ մօրը եւ դա մեղք չի համարում,
նա համախոհ է ամբարիշտ մարդկանց:
25 Ագահ մարդը հակառակութիւն է գրգռում,
բայց յոյսը Տիրոջ վրայ դնողը հոգածութիւն կը գտնի:
26 Ով յոյսը դնում է իր սրտի յանդգնութեան վրայ, նա անզգամ է,
բայց իմաստութեամբ վարուողը կը փրկուի:
27 Աղքատներին բաժին տուողը չի աղքատանայ,
բայց ով իր աչքը թեքում է նրանցից,
նա շատ բանի կարօտ կը մնայ:
28 Ամբարիշտների շատանալուց հեծում են արդարները,
բայց նրանց կորստեամբ բազմանում են արդարները:
1 Լաւ է յանդիմանող, քան յամառ մարդը,
որովհետեւ եթէ սրան կրակը յանկարծակի հարուածի, փրկութիւն չի լինի:
2 Երբ արդարները գովասանքի են արժանանում,
ուրախանում են ժողովուրդները.
արդարները հեծում են ամբարիշտների իշխանութեան տակ:
3 Իմաստութիւն սիրողը ուրախացնում է իր հօրը,
մինչդեռ բոզարածը վատնում է նրա հարստութիւնը:
4 Արդար թագաւորը բարձրացնում է իր երկիրը,
իսկ անօրէնը կործանում է այն:
5 Ով կռիւ է փնտռում բարեկամի դէմ,
նա թակարդ է լարում իր ոտքերի համար:
6 Մեղաւոր մարդու համար խիստ որոգայթ կը լարուի,
բայց արդարը պիտի լինի ուրախութեան եւ խնդութեան մէջ:
7 Արդարը գիտէ տնանկներին իրաւունքով դատել,
բայց ամբարիշտը խելամուտ չի լինում այն գիտենալու մէջ,
իսկ աղքատն էլ իրաւախոհ միտք չունի:
8 Անօրէն մարդիկ քաղաքը մատնում են կրակի,
բայց իմաստունները վանում են բարկութիւնը:
9 Իմաստուն մարդը դատում է ազգերին,
բայց անզգամ մարդն իր բարկութեան մէջ ծաղրելի է դառնում եւ չի պատկառում:
10 Արիւնարբու մարդիկ ատում են արդարին,
իսկ ուղղամիտները համակրանք են տածում նրա անձի նկատմամբ:
11 Անզգամն իր ողջ բարկութիւնը թափում է միանգամից,
բայց իմաստունը համբերում է մեղմութեամբ:
12 Այն թագաւորը եւ նրա հետ բոլոր նրանք, որ ականջ են դնում անիրաւութեան խօսքերին, անօրէններ են:
13 Փոխ տուողը եւ փոխ առնողը հասնելու են նոյն տեղը,
եւ երկուսին էլ առերեսելու է Տէրը:
14 Տնանկներին արդարութեամբ դատող թագաւորի աթոռը միշտ հաստատուն պիտի մնայ:
15 Ծեծն ու կշտամբանքն իմաստութիւն են տալիս.
ճամփից շեղուած երեխան ամօթահար է անելու իր ծնողներին:
16 Ամբարիշտների բազմանալու դէպքում բազմապատկւում են յանցանքները,
բայց արդարները ահով պիտի համակուեն նրանց կործանման ժամանակ:
17 Խրատի՛ր որդուդ, եւ նա քեզ հանգիստ պիտի պարգեւի
եւ զարդ պիտի լինի հոգուդ համար:
18 Անօրէն ազգն առաջնորդ չի գտնի,
իսկ ով պահում է օրէնքը, նա երանելի է:
19 Խօսքով չի խրատւում կամակոր ծառան,
որ թէեւ հասկանում, բայց բանի տեղ չի դնում այն:
20 Երբ յանդգնութեամբ խօսող մարդ տեսնես,
իմացի՛ր, որ աւելի յոյս կայ անզգամի, քան նրա համար:
21 Ով փափկասուն է լինում մանկուց,
պիտի ծառայ դառնայ եւ յետոյ մորմոքի ինքն իր մէջ:
22 Անզգամ մարդը հակառակութիւն է գրգռում,
հեզաբարոյ մարդը դադարեցնում է մեղքերը,
իսկ բարկասիրտ մարդը խորացնում է դրանք:
23 Ամբարտաւանութիւնը պիտի նուաստացնի մարդուն,
բայց Տէրը խոնարհներին պիտի արժանացնի փառքի:
24 Ով բաժնեկից է դառնում գողերին,
նա ատում է իր հոգին.
նրանք երդում են տալիս, որ իմացածի մասին չպատմեն,
25 բայց մարդկանցից ունեցած վախի եւ ամօթի պատճառով պիտի յայտնեն եւ կործանուեն.
իսկ ով յոյսը դրել է Տիրոջ վրայ, պիտի ուրախ լինի:
Ամբարշտութիւնը մարդուն գցում է գայթակղութեան մէջ,
բայց ով ապաւինում է Տիրոջը, պիտի փրկուի:
26 Շատերն են հաճոյախօսում իշխաններին,
բայց մարդուս իրաւունքը բխում է Տիրոջից:
27 Արդարի համար պիղծ է անօրէն մարդը,
իսկ անօրէնի համար պիղծ է ուղիղ ճանապարհը:
1 Մարդս Աստծու հաւատացեալներին պիտի ասի այսպէս.
«Լաւ է լռեմ, որովհետեւ բոլոր մարդկանցից աւելի անմիտ եմ,
2 եւ իմ մէջ մարդկային իմաստութիւն չկայ:
3 Աստուած իմաստութիւն սովորեցրեց ինձ,
եւ ես խելամուտ եղայ սրբերի գիտութեանը
եւ ճանաչեցի սրբութիւնները.
4 ո՞վ ելաւ երկինք եւ իջաւ,
ո՞վ հաւաքեց հողմերը իր գոգի մէջ,
ո՞վ ամփոփեց ջրերը իր հանդերձանքի մէջ,
ո՞վ հաստատեց երկրի ծագերը:
Ի՞նչ է նրա անունը, կամ՝ ի՞նչ է նրա որդու անունը:
5 Իմացի՛ր, որ Աստծու բոլոր գործերն էլ ընտրեալ են,
եւ նա ինքն է իրենից երկիւղ կրողների վերակացուն:
6 Ոչինչ մի՛ աւելացրու նրա խօսքերին,
որ քեզ չյանդիմանի, եւ դու ստախօս չերեւաս»:
