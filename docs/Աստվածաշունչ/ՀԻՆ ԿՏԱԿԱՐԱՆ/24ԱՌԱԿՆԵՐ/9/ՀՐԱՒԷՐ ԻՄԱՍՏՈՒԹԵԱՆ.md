1 Իմաստութիւնը շինեց իր տունը եւ կանգնեցրեց եօթը սիւներ,
2 մորթեց իր անասունները,
խառնեց պատրաստեց գինին,
պատրաստեց նաեւ իր սեղանը:
3 Նա ուղարկեց իր ծառաներին,
որ բարձր ձայնով հրաւիրեն իր հացկերոյթին, եւ ասաց.
4 «Ով անզգամ է, թող գայ ինձ մօտ»:
5 Իսկ պակասամիտներին ասաց.
«Եկէք կերէ՛ք իմ հացից եւ խմեցէ՛ք իմ գինուց,
որ պատրաստել եմ ձեզ համար:
6 Թողէ՛ք յիմարութիւնը, եւ դուք կ՚ապրէք,
իմաստութի՛ւն փնտռեցէք,եւ դուք կը փրկուէք,
իմացութեա՛մբ ուղղեցէք ձեր խոհեմութիւնը
եւ ճի՛շտ իմաստով հասկացէք խրատը»:
7 Ով խրատ է տալիս չարերին,
նա անարգանք է ստանում,
եւ ով յանդիմանում է ամբարիշտներին,
նա ատելութիւն է վաստակում:
8 Մի՛ յանդիմանիր չարերին, որ քեզ չատեն,
յանդիմանի՛ր իմաստունին, եւ նա կը սիրի քեզ,
խրատի՛ր յիմարին, եւ նա աւելի շատ կ՚ատի քեզ:
9 Իմաստունին բացատրի՛ր պատճառը,
եւ նա աւելի՛ իմաստուն կը լինի,
սովորեցրո՛ւ արդարին,
եւ նա կ՚աւելացնի իր ընկալումը:
10 Իմաստութեան սկիզբը Տիրոջ երկիւղն է,
արդարների խորհուրդը՝ խոհեմութիւն,
օրէնքի իմացութիւնը մտքի հարստութիւն է:
11 Օրինա՛կ առ սրանք, եւ դու կ՚ապրես երկար,
ու կ՚աւելանան քո կեանքի տարիները:
12 Որդեա՛կ, եթէ իմաստուն լինես,
պիտի լինես քե՛զ համար եւ քո ընկերների.
եթէ անզգամ լինես, միայն դո՛ւ չարիք պիտի գտնես:
Ով հաստատւում է ստի վրայ,
նոյնն է, թէ հողմեր է արածեցնում
կամ հալածում է թեւաւոր թռչուններ.
քանզի այդպիսին իր այգու ճանապարհը թողած՝
մոլոր թափառում է իր հանդի շաւիղներում,
անջրդի դաշտ ու անապատ է գնում
եւ իր ձեռքով ոչ մի պտուղ չի հաւաքում ծարաւակէզ հողից:
13 Անզգամ եւ յանդուգն կինը հացի կարօտ պիտի մնայ,
նոյնպէս եւ նա, ով ամօթ չի զգում:
14 Իր տան դռանը նստած աթոռին,
որ երեւում է փողոցից,
15 նա դիմում է անցորդներին,
որոնք գնում են իրենց ուղիղ ճամփով.
16 «Ով ձեր մէջ առաւել յիմար է,
թող գայ ինձ մօտ,
17 իսկ պակասամիտներին հրամայում եմ ու ասում.
“Թաքցրած հացը համով է ուտւում,
եւ քաղցր է խմւում գողացուած ջուրը”»:
18 Եւ նա չգիտէ, թէ երկրածինները պիտի կորչեն իր մօտ,
եւ պիտի հասնեն խորքերը դժոխքի:
Բայց դու հեռո՛ւ թռիր եւ մի՛ դանդաղիր այդտեղ,
հայեացքդ մի՛ յառիր նրան,
որպէսզի այդպէս անցնես օտար ջրից,
անցնես օտար գետից,
հեռու մնաս օտար ջրից
եւ ջուր չխմես օտար աղբիւրից.
որպէսզի դու երկար ապրես,
եւ աւելանան քո կեանքի տարիները:
1 Իմաստուն որդին ուրախացնում է հօրը,
անմիտ որդին տրտմութիւն է մօր համար:
2 Գանձերը չեն օգնի անօրէններին,
մինչդեռ արդարութիւնը փրկում է մահից:
3 Տէրը սովամահ չի անում արդարին,
բայց ամբարիշտների կեանքը պիտի կործանի:
4 Աղքատութիւնը խեղճացնում է մարդուն,
ժրաջան ձեռքերը հարստացնում են նրան:
5 Խրատուած որդին իմաստուն կը լինի,
իսկ անմիտը ծառայ կը դառնայ:
Իմաստուն որդին ազատւում է խորշակից,
անօրէն որդին խորշակահար է լինում ամռանը:
6 Տիրոջ օրհնութիւնն արդարների գլխին է,
բայց տարաժամ սուգը պիտի փակի ամբարիշտների բերանը:
7 Արդարների յիշատակը մնալու է գոհաբանութեամբ,
բայց ամբարիշտների անունը պիտի ջնջուի:
8 Իմաստուն սիրտն ընդունում է պատուիրանները,
բայց զազրախօսը պիտի կործանուի իր գայթակղող շուրթերի պատճառով:
9 Ողջամտութեամբ ընթացողը գնում է ապահով,
իսկ ով ծռում է իր ճանապարհները,
թաքուն պիտի չմնայ:
10 Ով նենգ աչքով ակնարկ է անում,
նա տրտմութիւն պիտի կրի մարդկանցից,
բայց համարձակ յանդիմանողը խաղաղութիւն է բերում:
11 Արդարի ձեռքին է կեանքի աղբիւրը,
բայց ամբարշտի կորուստը կը փակի նրա բերանը:
12 Հակառակութիւնն ատելութիւն է գրգռում,
բայց սէրը ծածկում է ամէն մի ներհակութիւն:
13 Ում շուրթերից իմաստութիւն է բխում,
նա, ինչպէս գաւազան, հարուածում է անմիտ մարդուն:
14 Իմաստունները իմաստութիւն են հաւաքում,
բայց յանդուգն մարդու բերանը մօտ է կործանման:
15 Մեծատունների հարստութիւնն իրենց ամուր քաղաքն է,
աղքատութիւնը կորստեան պատճառ է ամբարիշտների համար:
16 Արդարների գործերը կեանք են տալիս,
ամբարիշտների բերքը՝ մեղքեր:
Կեանքի ճանապարհները պահպանում է Տէրը:
17 Առանց յանդիմանութեան խրատը սխալ է:
18 Արդար շուրթերը լռեցնում են թշնամանքը,
իսկ բամբասանք տարածողները անզգամներ են:
19 Շատախօսութեամբ չես խուսափի մեղքից.
շուրթերդ եթէ զսպես, իմաստուն կը լինես:
20 Արդար լեզուն ընտիր արծաթ է,
ամբարշտի սիրտը պիտի նուաղի:
21 Արդարների շուրթերը ճանաչում են բարձր մարդկանց,
իսկ անզգամները պիտի կործանուեն խելքի պակասութիւնից:
22 Տիրոջ օրհնութիւնն արդարների գլխին է,
եւ նա էլ հարստացնում է նրանց
եւ չի աւելացնում նրանց սրտի տրտմութիւնը:
23 Անզգամը ծիծաղելով չարիք է գործում,
բայց խոհեմ մարդը իմաստութիւն հաւաքում:
24 Ամբարիշտը շրջում է կորուստը իր հետ,
բայց արդարի ցանկութիւնը պիտի կատարուի:
25 Ամբարիշտը պիտի ջնջուի ինչպէս անցնող մրրիկ,
բայց արդարը խուսափելով՝ կ՚ապրի յաւիտեան:
26 Ինչպէս ազոխը վնասակար է ատամներին,
իսկ ծուխը՝ աչքերին,
այդպէս էլ անօրէնութիւնը վնասակար է նրանց համար,
ովքեր առաջնորդւում են նրանով:
27 Տիրոջ երկիւղն աւելացնում է կեանքի օրերը,
բայց ամբարիշտների տարիները պիտի կրճատուեն:
28 Արդարների ուրախութիւնը պիտի երկարի,
իսկ ամբարիշտների յոյսը պիտի կորչի:
29 Տիրոջ երկիւղը ոգու ամրութիւն է մաքուր մարդկանց համար,
բայց սրտաբեկութիւն է նրանց համար,
ովքեր չարիք են գործում:
30 Արդարը երբեք չպիտի դողայ, ամբարիշտները չպիտի բնակուեն երկրի վրայ:
31 Արդարի բերանն իմաստութիւն է բխեցնում,
բայց անիրաւի լեզուն պիտի կտրուի:
32 Արդար մարդկանց շուրթերը շնորհներ պիտի բխեցնեն,
բայց ամբարիշտների բերանը պիտի կործանուի:
1 Խարդախ կշեռքը պիղծ է Տիրոջ առջեւ,
բայց արդար կշեռքը հաճելի է նրան:
2 Ուր թշնամանք է մտնում,
այնտեղ կայ նաեւ անարգանք:
Խոնարհների բերանն իմաստութիւն է խորհում:
3 Ուղղամիտներին առաջնորդելու է իրենց կատարելութիւնը,
բայց անօրէններին կործանելու է իրենց գայթակղութիւնը:
4 Հարստութիւնը չի օգնի բարկութեան օրը,
բայց արդարութիւնը կը փրկի մահից:
Արդարը մեռնում է եւ մեծ ափսոսանք թողնում,
ամբարիշտների կորուստը պիտի լինի բիրտ ու անարգ:
5 Անբիծ մարդու արդարութիւնը ուղղում է նրա ճանապարհները,
բայց ամբարիշտ մարդուն կորստի է մատնում անիրաւութիւնը:
6 Ուղղամիտ մարդկանց արդարութիւնը փրկում է իրենց,
բայց անօրէնները պիտի կորչեն անմտութիւնից:
7 Երբ արդար մարդը վախճանուի,
նրա յոյսը չի կորչում,
բայց ամբարիշտների սնափառութիւնը պիտի կորչի:
8 Արդարը պիտի խոյս տայ որսացողներից,
իսկ նրա փոխարէն ամբարիշտը պիտի մատնուի կորստի:
9 Անօրէնների բերանը որոգայթ է ընկերների համար,
իսկ արդարների իմաստութիւնը երաշխիք է յաջողութեան:
10 Արդարների բարութեամբ բարեկարգւում է քաղաքը,
իսկ ամբարիշտների կորստեամբ ուրախութեան հանդէս է լինում:
11 Ուղղամիտների օրհնութեամբ բարձրանում է քաղաքը,
բայց կը կործանուի ամբարիշտների բերանով:
12 Պակասամիտ մարդն արհամարհում է ընկերներին,
իմաստուն մարդը լռութիւն է սիրում:
13 Նենգամիտ մարդը գաղտնիքը յայտնում է ատեանում,
բայց հոգով հաւատարիմը ծածկում է գործը:
14 Նրանք, որ առաջնորդ չունեն,
պիտի ցած թափուեն տերեւների պէս,
բայց երբ շատ են խորհրդականները,
փրկութիւն կը գտնուի:
15 Անզգամը չարիք է նիւթում, երբ գործ է ունենում արդարի հետ
եւ ատում է զգուշութեան ձայնը:
16 Շնորհալի կինը բարձրացնում է ամուսնու փառքը,
մինչդեռ անարգանքի աթոռ է իրաւունքն ատող կինը:
Ծոյլերը կարօտ պիտի մնան մեծութեան,
բայց ժրաջանները կը հասնեն մեծութեան:
17 Ողորմած մարդը բարութիւն է անում իր հոգուն,
բայց անողորմ մարդը խորտակում է իր մարմինը:
18 Ամբարիշտն անիրաւ գործեր է կատարում,
բայց արդարների զաւակը ճշմարտութեան վարձկան է:
19 Արդար որդին ծնւում է կեանքի համար,
ամբարիշտը՝ հալածանքի ու մահուան:
20 Թիւր ճանապարհները պիղծ են Աստծու համար,
ուղիղ ճանապարհով գնացողները հաճելի են նրան:
21 Ով որ զուր տեղը վնաս է հասցնում մէկին,
նա անպատիժ չի մնայ:
Իսկ ով արդարութիւն է սերմանում,
արժանի վարձ կը ստանայ:
22 Ինչպէս ոսկէ գինդը խոզի դնչին,
նոյնպէս էլ գեղեցկութիւնն է չարաբարոյ կնոջ համար:
23 Արդարների ցանկութիւնը կատարւում է ամենայն բարութեամբ,
բայց ամբարշտի յոյսը պիտի կորչի:
24 Կան մարդիկ, որոնք ցանում են իրենց ունեցածը եւ ստանում բազմապատիկը,
կան էլ, որ անիրաւօրէն են հաւաքում, բայց մնում են կարօտեալ:
25 Ամէն օրհնուած մարդ պարզամիտ է,
բայց բարկացող մարդը տգեղ է կերպարանքով:
26 Ով ցորենը խնայի ժողովրդից, այն պիտի թողնի օտարներին.
ով ագահօրէն կուտակի, պիտի արժանանայ ընդհանուրի անէծքին,
բայց ով բաշխի առատօրէն՝ օրհնուած կը լինի:
27 Ով բարիք է անում, նա բարութեան շնորհ կը գտնի,
իսկ ով չարիք է նիւթում, չարիք կը հասնի նրան:
28 Ով յոյսը դնում է հարստութեան վրայ, պիտի կործանուի,
իսկ ով հովանաւորում է արդարներին, պիտի բարգաւաճի:
29 Ով չի մտածում իր տան մասին, նա հողմ է ժառանգելու,
եւ անմիտը պիտի ծառայի իմաստունին:
30 Կեանքի ծառը բուսնում է արդարութեան պտղից,
իսկ անօրէն անձինք տարաժամ պիտի վերանան:
31 Եթէ արդարը հազիւ է ապրում,
ապա ի՞նչ կը լինի մեղաւորի եւ ամբարշտի կեանքը:
1 Ով խրատ է սիրում, նա իմաստութիւն է սիրում.
ով ատում է յանդիմանութիւնը, նա անմիտ է:
2 լաւ է, որ մարդ Տիրոջից շնորհ է գտնում,
իսկ անօրէն մարդու բերանը պիտի կարկամի:
3 Մարդ անօրէնութեամբ յաջողութեան չի հասնի.
արդարների արմատները չպիտի կտրուեն:
4 Ժրաջան կինն իր ամուսնու պսակն է.
ինչպէս փայտի համար վնասակար է որդը,
այնպէս էլ չարագործ կինը կորստի կը մատնի ամուսնուն:
5 Արդարների խորհուրդները իրաւացի են,
իսկ ամբարիշտները նենգութիւնների առաջնորդներ են:
6 Ամբարիշտների բերանները նենգաւոր են.
ուղղամիտների բերանը կը փրկի իրենց:
7 Ամբարիշտը որ կողմ էլ դառնայ, պիտի բնաջնջուի,
բայց արդարների տները պիտի յարատեւեն:
8 Իմաստունի բերանը պիտի գովաբանուի մարդկանցից,
բայց ծուռ սիրտ ունեցողը պիտի արհամարհուի:
9 Լաւ է խոնարհ ծառայ լինել իր անձի համար,
քան իր անձը մեծարել եւ հաց մուրալ:
10 Արդարը խղճում է իր անասունին,
բայց ամբարիշտները անողորմ են:
11 Ով մշակում է իր հողը, պիտի կշտանայ հացով,
իսկ ով դատարկ բաների յետեւից է գնում, նա պակասամիտ է:
Ով ժամանակը վատնում է գինարբուքի մէջ,
նա անարգանք է թողնելու իր շրջապատի վրայ:
12 Ամբարիշտների ցանկութիւնները չար են,
իսկ բարեպաշտների արմատները՝ հաստատուն:
13 Մեղաւորն իր լեզուի պատճառով որոգայթի մէջ կ՚ընկնի,
բայց արդարը զերծ կը մնայ դրանից:
Քաղցրահայեաց մարդը գթութիւն է գտնում,
բայց ով դռների արանքում է պատահում մարդկանց,
նեղութիւն է պատճառում հոգուն:
14 Մարդ պիտի լցուի բարիքներով իր բերանի պտղից,
եւ իր շուրթերի տուածի համեմատ՝ ստանայ հատուցում:
15 Անմիտներին իրենց ճանապարհները թւում են ուղիղ:
16 Իմաստունն ունկնդիր է լինում խրատին,
իսկ անմիտն իսկոյն յայտնի է դարձնում իր բարկութիւնը:
17 Խորագէտ մարդը թաքցնում է իր անարգանքը.
արդարը հաւատարմօրէն յայտնում է ճշմարտութիւնը.
նենգամիտ է անօրէնի վկայութիւնը:
18 Մարդիկ կան, որ իրենց խօսքով խոցում են թրի պէս,
բայց իմաստունների լեզուները բուժում են:
19 Ճշմարտախօս շուրթերը հաստատում են վկայութիւնը,
բայց շտապող վկան անիրաւ լեզու ունի:
20 Չարամիտների սրտում նենգութիւն կայ,
բայց ովքեր խաղաղութիւն են ուզում, ուրախ պիտի լինեն:
21 Անիրաւացի ոչ մի բան հաճելի չէ արդարին,
բայց ամբարիշտները լցուած են չարութեամբ:
22 Ստախօս շուրթերը պիղծ են Տիրոջ առջեւ,
ճշմարտութեան հաւատարիմ բերանը հաճելի է նրան:
23 Հանճարի աթոռը իմաստուն մարդն է,
բայց անզգամների սիրտը պիտի ենթարկուի նզովքի:
24 Ընտրեալների ձեռքը պիտի հեշտ յաղթի,
բայց նենգաւորները պիտի գերութեան մատնուեն:
25 Ահեղ խօսքը խռովում է արդարի սիրտը,
բարի խօսքը ուրախացնում է նրան:
Արդարը սիրում է իրաւադատ անձը,
բայց ամբարիշտների մտքերը կեղծ են:
26 Չարիքները հալածում են յանցաւորներին,
բայց բարիքները պիտի հասնեն արդարներին:
27 Ամբարիշտների ճանապարհները մոլորեցնում են նրանց.
որսը չի հանդիպում նենգաւորին:
28 Անարատ մարդու ունեցուածքը պատուական է եւ առատ:
Արդարութեան ճանապարհը տանում է դէպի կեանք,
ոխակալների ճանապարհը՝ դէպի մահ:
1 Խելացի որդին հնազանդ է հօրը,
բայց անհնազանդ որդին կորստեան պիտի մատնուի:
2 Մարդ առատօրէն պիտի ճաշակի արդարութեան պտղից,
բայց անօրէն անձինք տարաժամ պիտի կործանուեն:
3 Իր լեզուն զսպողը պիտի պահպանի իր անձը,
բայց ում բերանը յանդուգն է, պիտի խռովի իր հոգին:
4 Ծոյլը միշտ կարիքի մէջ պիտի լինի,
բայց ժրաջան ձեռքը ճար կը գտնի:
5 Արդարն ատում է անիրաւ գործը,
բայց ամբարիշտը պիտի ամաչի եւ համարձակութիւն պիտի չգտնի:
6 Արդարութիւնն անմեղներին պահպանում է իրենց ճանապարհներին,
բայց մեղքերն անզգամ են դարձնում ամբարիշտներին:
7 Մարդիկ կան, որ իրենց հարուստ են ձեւացնում, բայց ոչինչ չունեն,
կան էլ, որ իրենց խեղճ են ձեւացնում, բայց լի են մեծ հարստութեամբ:
8 Մարդս իր հարստութեամբ փրկագնում է իր անձը,
բայց աղքատը չի հանգստանում պատուհասներից:
9 Արդարի լոյսը պիտի վառ լինի յարաժամ,
բայց ամբարիշտների լոյսը պիտի հանգչի:
Նենգամիտ հոգիները պիտի մոլորուեն մեղքերի մէջ,
բայց արդարները գթութիւն եւ ողորմութիւն պիտի գտնեն:
10 Անզգամն ամբարտաւանութեամբ չարիք է գործում,
բայց իրաւախոհ մարդը իմաստուն է:
11 Անիրաւութեամբ դիզուած հարստութիւնը պիտի պակասի,
բայց աստուածապաշտութեամբ ձեռք բերուած ունեցուածքը պիտի բազմապատկուի:
12 Լաւ է սկզբից եւեթ սրտով օգնել,
քան շուտափոյթ խոստանալ եւ երկար ժամանակ յոյսով թողնել:
Արդարը ողորմում եւ փոխ է տալիս.
բարի ցանկութիւնը կեանքի ծառ է:
13 Ով ինչ արհամարհի, դրանից էլ պիտի արհամարհուի.
ով երկիւղ է կրում պատուիրանից, առողջ պիտի լինի:
Նենգամիտ որդին բարիք չի գտնի,
բայց խելացի ծառայի գործերը պիտի յաջողուեն,
եւ ուղիղ պիտի լինեն նրա ճանապարհները:
14 Իմաստունի համար օրէնքը կեանքի աղբիւր է,
բայց անմիտը պիտի մեռնի որոգայթի մէջ ընկնելով:
15 Բարւոք խոհեմութիւնը շնորհ է պարգեւում,
եւ օրէնքի իմացութիւնը մտքի բարիք է.
կորստաբեր է օրէնքն արհամարհողների ճանապարհը:
16 Խորագէտ անձն իմաստութեամբ է գործում,
բայց անմիտն ինքնակամ չարիքներ է տարածում:
17 Յանդուգն թագաւորը չարիքի մէջ պիտի ընկնի,
բայց հաւատարիմ պատգամաւորը կը փրկի նրան:
18 Խրատը հեռու է վանում աղքատութիւնն ու անարգանքը,
իսկ յանդիմանութեան անսացողը պիտի փառաւորուի:
19 Բարեպաշտների ցանկութիւնները քաղցրացնում են հոգին.
ամբարիշտների գործերը հեռու են իմաստութիւնից:
20 Իմաստուններին ընկերացողը իմաստուն կը լինի,
բայց անզգամներին ընկերացողը թաքուն պիտի չմնայ:
21 Չարիքները հալածում են մեղաւորներին,
բայց բարիքները պիտի հասնեն արդարներին:
22 Առատաձեռն մարդը ճոխ ժառանգութիւն պիտի թողնի որդիների որդիներին,
բայց ամբարիշտների հարստութիւնը արդարները պիտի ստանան:
23 Արդարները երկար տարիներ պիտի վայելեն իրենց հարստութիւնը,
բայց անիրաւները շուտով պիտի կործանուեն:
24 Ով չի գործադրում խրատի գաւազանը, նա ատում է որդուն.
իսկ ով սիրում է իր որդուն, նրան խրատում է հոգածութեամբ:
25 Արդարն իր անձը յագեցնում է ուտելու ժամանակ,
բայց ամբարշտի որկորը միշտ անկուշտ է լինում:
1 Իմաստուն կանայք շինում են իրենց տները,
իսկ անզգամ կանայք կործանում են դրանք իրենց ձեռքով:
2 Ուղիղ ընթացողը երկիւղ է կրում Տիրոջից,
բայց ով ծռմռում է իր ճանապարհը՝ պիտի անարգուի:
3 Յիմարների բերանները թշնամանքի գաւազաններ են,
բայց իմաստունների լեզուները պահպանում են դրանցից:
4 Ուր որ եզներ չկան, մաքուր են մսուրները,
բայց ուր որ շատ արդիւնք կայ, այնտեղ երեւում է եզան զօրութիւնը:
5 Հաւատարիմ վկան չի ստում,
բայց անիրաւ վկան ստերի կրակ է թափում:
6 Չարերի մօտ եթէ իմաստութիւն փնտռես, չես գտնի,
բայց հեշտութեամբ իմաստութիւն կը գտնես իմաստունների մօտ:
7 Անզգամը հակառակ է ամէն ինչի,
բայց իմաստուն շրթները հանճարի զէնքն են:
8 Խելացի մարդու իմաստութիւնը երեւում է նրա ճանապարհից,
իսկ անզգամների անմտութիւնը՝ իրենց մոլորութիւնից:
9 Անօրէնների տները պիտի դատապարտուեն արդարութեան կողմից,
բայց արդարների տները հաճելի են դրան:
10 Զգայուն մարդու սիրտը տրտմութիւն է իր համար,
բայց ուրախութեան ժամանակ նա թշնամանքի չի խառնւում:
11 Ամբարիշտների տները պիտի կործանուեն,
բայց արդարների բնակարանները պիտի հաստատ լինեն:
12 Ճանապարհներ կան, որ մարդկանց թւում են ուղիղ,
բայց դրանց վերջաւորութիւնը դժոխքի յատակն է գնում:
13 Տրտմութիւնը չի խառնւում ուրախութեան հետ,
բայց ուրախութիւնը յետոյ վերածւում է սգի:
14 Խստասիրտը պիտի յագենայ իր ճանապարհներից,
իսկ բարերար մարդը ուղղուելու է իր խոհերի շնորհիւ:
15 Անմեղը հաւատում է ամէն բանի,
բայց խորագէտը պիտի զղջայ:
16 Իմաստունը զարհուրելով՝ իր ճամփան շեղում է չարից,
իսկ անզգամը ինքնավստահ ընկերանում է անօրէնի հետ:
17 Զայրացկոտ մարդը գործում է առանց մտածելու,
իսկ իմաստուն մարդը խիստ համբերատար է:
18 Ամբարիշտները պիտի բաժանեն չարիքները,
բայց խորագէտները պիտի զօրանան իրենց իմաստութեամբ:
19 Չարերը ծնկի պիտի գան բարիների առջեւ,
եւ ամբարիշտները պիտի պաղատեն արդարների դռների մօտ:
20 Աղքատներին ատում են նոյնիսկ իր բարեկամները,
մինչդեռ հարուստներին շատերն են դառնում բարեկամ:
21 Ով անարգում է տնանկին, մեղք է գործում,
բայց ով ողորմում է աղքատին, արժանի է երանութեան:
22 Մոլորեալները չարիքներ են նիւթում,
բարիք խորհողները՝ ողորմութիւն եւ ճշմարտութիւն արարում:
Չարիքներ նիւթողները չեն ճանաչում ողորմութիւնն ու հաւատը,
բայց բարիք արարողները կը ժառանգեն ողորմութիւնն ու հաւատը:
23 Իմաստութիւն է, որ մարդ աշխատում եւ մի բան է աւելացնում,
բայց անհոգ դատարկապորտը միշտ կարիքի մէջ պիտի լինի:
24 Իմաստունների պսակը իրենց խորագիտութիւնն է,
իսկ անմիտների ուղին՝ իրենց չարութիւնը:
25 Հաւատարիմ վկան մարդ է փրկում,
բայց նենգամիտը բորբոքում է ստերի կրակը:
26 Տիրոջից երկիւղ կրելու մէջ վստահ յոյս կայ,
որովհետեւ Աստուած իր որդիների համար խաղաղ ապաւէն է:
27 Տիրոջ հրամանը կեանքի աղբիւր է,
որը խուսափել է տալիս մահուան որոգայթներից:
28 Թագաւորի փառքն իր զօրքերի բազմութեան մէջ է,
հզօրների կործանումը՝ իրենց ժողովրդի նուազելու մէջ:
29 Համբերատար մարդն օժտուած է մեծ խոհեմութեամբ,
բայց կարճամիտը շատ է անխելք:
30 Հեզաբարոյ մարդը սրտի բժիշկ է,
հոգս անող սիրտը՝ ոսկորների փտութիւն:
31 Տնանկին զրպարտողը բարկացնում է նրա Արարչին,
բայց ով պատւում է Աստծուն, նա ողորմում է աղքատին:
32 Ամբարիշտը պիտի մերժուի իր չարիքի պատճառով,
բայց իր անձի համար մաքրութիւն ցանկացողը արդար կը լինի:
33 Իմաստութիւնը հանգիստ է գտնում բարի սրտում,
բայց անմիտների սիրտը չի ճանաչում այն:
34 Արդարութիւնը բարձրացնում է ազգը,
բայց մեղքը ազգեր է նուազեցնում:
35 Խելացի սպասաւորը հաճելի է թագաւորին.
իր փութաջանութեամբ նա թօթափում է անարգանքը:
Բարկութիւնը կործանում է նոյնիսկ իմաստուններին:
1 Սիրալիր պատասխանը մեղմացնում է զայրոյթը,
բայց խիստ խօսքը բարկութիւն է յարուցում:
2 Իմաստունների լեզուն գիտէ բարիքը,
իսկ անզգամների բերանը խօսում է չարիքների մասին:
3 Տիրոջ աչքը ամէն տեղ դիտում է չարերին եւ բարիներին:
4 Բուժող լեզուն կեանքի ծառ է,
եւ ով պահում է այն՝ նրա հոգին պիտի լցուի:
5 Անզգամն անարգում է հօր խրատը,
բայց յանդիմանութեանը հնազանդ որդին ողջախոհ է:
Արդարութեան աւելացումով՝ աւելանում է զօրութիւնը,
բայց ամբարիշտները արմատախիլ պիտի լինեն երկրից:
6 Արդարների տները պիտի մնան մեծ զօրութեամբ,
բայց ամբարիշտների պտուղները պիտի ոչնչանան:
7 Իմաստունների շուրթերը իմաստութիւն են հաստատում,
անմիտների սրտերը անսխալ լինել չեն կարող:
8 Ամբարիշտների զոհագործութիւնները պիղծ են Տիրոջ առջեւ,
բայց ուղղամիտների ուխտը հաճելի է նրան:
9 Ամբարիշտների ճանապարհները պիղծ են Տիրոջ առջեւ,
բայց ով հետեւում է արդարութեանը, Տէրը սիրում է նրան:
10 Անմեղի խրատն ընդունելի է մերձաւորների համար,
բայց ով ատում է յանդիմանութիւնը, պիտի վախճանուի անարգանքով:
11 Դժոխքն ու կորուստը յայտնի են Տիրոջ առջեւ,
էլ ուր մնաց՝ մարդկանց սրտերը:
12 Մեծամիտը չի սիրում իրեն յանդիմանողին
եւ չի հաղորդւում իմաստունների հետ:
13 Սրտի բերկրանքից ծաղկում է դէմքը,
իսկ տրտում հոգին շրջում է թախծոտ:
14 Ուղիղ սիրտը իմաստութիւն է որոնում,
բայց անզուսպ բերանը ծանօթ է չարիքներին:
15 Չարի աչքն ամէն ժամանակ սպասում է չարիքի,
բայց բարի աչքը պիտի խաղաղուի ամէն ժամ:
16 Լաւ է քիչ բաժինը՝ Տիրոջ երկիւղով,
քան թէ շատ գանձը՝ առանց երկիւղածութեան:
17 Լաւ է բանջարեղէնի ճաշ ուտել՝ սիրով ու շնորհքով,
քան թէ մսուրի արջառի միս՝ թշնամութեամբ:
18 Զայրացկոտ մարդը կռիւ է յարուցում,
բայց համբերատարը խաղաղեցնում է այն:
Համբերատար մարդը մեղմում է դատաստանը,
բայց ամբարիշտն աւելի է գրգռում այն:
19 Ծոյլի ճանապարհը ծածկուած է փշերով,
բայց հարթ ու բաց է ջանասէրի ճամփան:
20 Իմաստուն որդին ուրախացնում է հօրը,
իսկ անմիտ որդին արհամարհում է մօրը:
21 Անմիտ մարդու սիրտը կարօտ է խելացի խորհրդի,
բայց խելացի մարդն ինքն է ուղղում իր ընթացքը:
22 Իրենց խորհուրդը յապաղում են յայտնել նրանք,
որ չեն յարգում իրենց խորհրդակիցներին:
Խորհուրդները հաստատ են մնում խոհեմների սրտում,
23 բայց անզգամը չի հետեւում նրանց
եւ չի ասում պատշաճ բան,
որ բարի լինի ընդհանուրի համար:
24 Իմաստունի խորհուրդը կեանքի ճանապարհ է,
եւ մարդ դրանով դժոխքից խորշելով՝ կը փրկուի:
25 Տէրը կործանում է ոխակալների տները,
բայց որբերի եւ այրիների սահմանը հաստատ է պահում:
26 Անիրաւ խորհուրդը պիղծ է Տիրոջ առջեւ,
բայց սրբերի խօսքերը պարկեշտ են:
27 Կաշառակերը սպանում է իր հոգին,
բայց կաշառք ատողը պիտի ապրի:
Ողորմութեամբ ու հաւատով մաքրւում է մեղքը,
եւ Տիրոջ երկիւղով ամէն ոք խորշում է չարից:
28 Արդարների սրտերը խորհում են հաւատի մասին,
բայց ամբարշտի բերանը իբրեւ պատասխան ունի չարիքը:
Տիրոջը հաճելի են արդար մարդկանց ճանապարհները.
նրանց շնորհիւ թշնամիները դառնում են բարեկամներ:
29 Աստուած հեռու է ամբարիշտներից,
բայց նա լսում է արդարների աղօթքը:
Լաւ է քիչ վերցնել՝ արդարութեամբ,
քան թէ շատ արդիւնք ստանալ՝ առանց երկիւղածութեան:
30 Մարդուս սիրտը պիտի խորհի իրաւունքի մասին,
որպէսզի Աստուած ուղղի նրա ընթացքը:
31 Բարին տեսնող աչքը ուրախացնում է սիրտը,
իսկ բարի լուրը պարարում է ոսկորները:
32 Խրատ մերժողն ատում է իր հոգին,
բայց յանդիմանութիւն լսողը խոհեմութիւն պիտի ստանայ:
33 Տիրոջ երկիւղը խրատ է եւ իմաստութիւն,
եւ փառքը ծագում է դրանից:
1 Ինչ որ մարդ դրել է սրտում՝ վերաբերում է իրեն,
բայց Տիրոջից է նրա լեզուի պատասխանը:
2 Խոնարհ մարդու բոլոր գործերը յայտնի են Տիրոջը,
եւ Տէրն է դատում հոգիները:
3 Քո գործերը յանձնի՛ր Տիրոջ ձեռքը,
եւ քո մտադրութիւնները պիտի կատարուեն:
Ինչպիսի մեծութեան էլ հասնես,
դու քեզ խոնա՛րհ պահիր,
եւ դու շնորհ կը գտնես Տիրոջ առջեւ:
4 Տէրն ամէն ինչ արել է մի նպատակի համար.
ամբարիշտները չար օրը պիտի մատնուեն կորստեան:
5 Ամէն մեծամիտ պիղծ է Տիրոջ առջեւ,
եւ ով զուր տեղը ձեռնամուխ է լինում չարիքի, չի արդարացուելու:
Բարու ճանապարհի սկիզբը արդարութիւն գործելն է,
եւ Աստծուն աւելի հաճելի է աղօթքը, քան զոհ մատուցելը:
6 Ով փնտռում է Տիրոջը,
նա գիտութիւն կը գտնի՝ արդարութեամբ հանդերձ,
եւ ովքեր ուղիղ սրտով փնտռեն նրան,
խաղաղութիւն կը գտնեն:
7 Աստծու բոլոր գործերը արդարութեամբ են արուած,
ամբարիշտն էլ պահւում է չար օրուայ համար:
8 Լաւ է քիչ վերցնել՝ Տիրոջ երկիւղով,
քան թէ մեծ գանձեր՝ ամբարշտութեամբ:
9 Մարդու սիրտը պիտի խորհի իրաւունքի մասին,
որպէսզի Աստուած էլ ուղղի նրա ընթացքը:
