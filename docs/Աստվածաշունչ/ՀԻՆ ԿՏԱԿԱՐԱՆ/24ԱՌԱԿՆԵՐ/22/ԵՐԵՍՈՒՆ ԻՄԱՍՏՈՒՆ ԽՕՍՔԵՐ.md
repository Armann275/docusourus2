17 Ականջդ մօ՛տ պահիր իմաստունների խօսքերին.
լսի՛ր իմ խօսքերը, հաստատի՛ր սրտիդ մէջ
եւ կ՚իմանաս, որ դրանք բարի են:
18 Եւ եթէ դրանք պահես սրտիդ մէջ,
կ՚ուրախացնեն քեզ եւ միշտ կը մնան շուրթերիդ վրայ:
19 Որպէսզի քո յոյսը Տիրոջ վրայ լինի,
ես քեզ ցոյց կը տամ նրա ճանապարհները:
20 Եւ դու այդ խօսքերը երի՛ցս գրիր հոգուդ մէջ,
քո մտքի, գիտութեան եւ բանականութեան մէջ:
21 Ահաւասիկ ես քեզ սովորեցնում եմ ճշմարիտ խօսքեր եւ գիտութիւն,
որպէսզի քեզ հարցնողներին
յօժարութեամբ ճշմարտութեան խօսքերով պատասխաններ տաս:
22 Մի՛ բռնացիր աղքատի վրայ, որովհետեւ նա խեղճ է,
եւ մի՛ անարգիր տնանկին դատարանի մէջ,
23 որովհետեւ Տէրն է նրա դատն ու դատաստանն անելու,
եւ Տէրն է, որ անկորուստ պիտի փրկի քո հոգին:
24 Ընկեր մի՛ լինիր բարկացկոտ մարդուն
եւ մի՛ առնչուիր դիւրաբորբոք բարեկամի հետ,
25 որ չլինի թէ սովորես նրա ճանապարհները
եւ ծուղակն ընկնելով՝ խեղդամահ լինես:
26 Որեւէ մէկից ակնածելով՝
պարտքի համար անձդ երաշխաւոր մի՛ դարձրու,
27 որովհետեւ եթէ չունես, որտեղի՞ց պիտի վճարես,
եւ ինչո՞ւ առնեն տանեն քո անկողինը,
որի վրայ հանգստանում են կողերդ:
28 Մի՛ փոփոխիր քո հայրերի դրած յաւիտենական սահմանները:
29 Իր գործի մէջ փութկոտ եւ խելամիտ մարդուն
պէտք է կանգնեցնել թագաւորների
եւ ոչ թէ ծոյլ ու անպէտք մարդկանց առջեւ:
1 Երբ հզօրների հետ սեղան նստես՝ ընթրիքի,
ուտելուց առաջ լա՛ւ իմացիր,
թէ ինչ են դրել քո առաջ,
եւ նոր միայն ձեռքդ մեկնի՛ր:
2 Իմացի՛ր նաեւ, որ դու եւս պարտաւոր ես նոյնը պատրաստել:
3 Եւ եթէ ագահ էլ լինես,
մի՛ ցանկացիր նրա խորտիկները,
քանի որ դրանք էլ կ՚անցնեն կը գնան սուտ կեանքի հետ:
4 Եթէ ունեւոր չես, մի՛ ձգտիր հասնել հարստին,
այլ քո իմաստութեամբ հեռացի՛ր նրանից:
5 Հէնց որ աչքդ տնկես մի բանի վրայ,
այն իսկոյն կը չքանայ.
հարստութիւնն արծուի թեւեր է շինում իր համար
եւ վերադառնում է իր նախնիների տունը:
6 Չարաչք մարդու հետ հաց մի՛ կեր
եւ մի՛ ցանկացիր նրա կերակուրը,
7 քանզի նա ուտում եւ խմում է այնպէս,
ինչպէս մէկը մազ կուլ տար:
8 Նրան մի՛ ընդունիր քո տունը
եւ քո հացը մի՛ կեր նրա հետ,
քանի որ նա նողկանք կը պատճառի քեզ
եւ կ՚ապականի քո բարի խօսքերը.
9 Ամենեւին բան մի՛ ասա անզգամի ականջին,
որ նա չանարգի քո իմաստուն խօսքերը:
10 Մի՛ փոփոխիր վաղեմի սահմանների նշանները.
եւ ձեռք մի՛ տուր որբերի ունեցուածքին,
11 որովհետեւ հզօր է նրանց պաշտպանը՝ Տէրը,
եւ նրանց դատը նա կը պաշտպանի քո դէմ:
12 Սիրտդ տո՛ւր խրատին,
եւ ականջներդ պատրաստ պահի՛ր իմաստութեան խօսքերը լսելու համար:
13 Քո խրատը մի՛ խնայիր երեխային,
որովհետեւ եթէ գաւազանով էլ խփես նրան՝ չի մեռնի,
14 դու նրան կը հարուածես գաւազանով,
բայց նրա հոգին կը փրկես մահից:
15 Որդեա՛կ, եթէ քո սիրտն իմաստուն լինի,
ապա կ՚ուրախացնես եւ իմ սիրտը:
16 Իմ շուրթերը պիտի ձուլուեն քո շուրթերին,
միայն թէ դու ուղիղ խօսես:
17 Թող քո սիրտը չնախանձի մեղաւորներին,
այլ միշտ Տիրոջ երկիւղը պահի՛ր սրտիդ մէջ:
18 Եւ եթէ պահես, դու զաւակ կ՚ունենաս,
եւ քո յոյսը չի կտրուի:
19 Լսի՛ր, որդեա՛կ, իմաստո՛ւն եղիր
եւ ուղղի՛ր քո սրտի խորհուրդները:
20 Մի՛ լինիր հարբեցող
եւ մի՛ նախանձիր իրենց մարմինը մսով պարարտացնողներին,
21 որովհետեւ գինեմոլն ու բոզարածը պիտի աղքատանան,
եւ քնի մէջ թմրած ամէն մարդ պիտի քրջոտ հանդերձ հագնի:
22 Լսի՛ր, որդեա՛կ, քեզ ծնող հօրը
եւ մի՛ արհամարհիր քո մօր ծերութիւնը:
23 Ճշմարտութի՛ւն ձեռք բեր
եւ չթողնես իմաստութիւնը, խրատը եւ խոհեմութիւնը:
24 Արդար հայրը բարութեամբ է կրթում զաւակին,
եւ նրա սիրտը պիտի ուրախ լինի իմաստուն որդու համար:
25 Թող քո հայրն ու մայրն ուրախ լինեն քեզ համար,
եւ թող ուրախանայ նա, ով ծնել է քեզ:
26 Տո՛ւր ինձ, որդեա՛կ, քո սիրտը,
եւ թող աչքերդ սպասեն ինձ՝ իմ ճանապարհին:
27 Օտար տունը ծակ կարաս է,
օտար բանը՝ նեղ ջրհոր:
28 Եւ ով այնտեղ է շտապում, շուտով պիտի կործանուի,
եւ ամէն մի անօրէն պիտի ջնջուի իսպառ:
29 Ո՞ւմ համար է վայը,
ո՞ւմ համար է խռովութիւնը,
ո՞ւմ համար են դատաստանները,
ո՞ւմ համար են դաժանութիւններն ու տարակուսանքները,
ո՞ւմն են աջ ու ձախ տրուած հարուածները,
եւ ո՞ւմն են հարուածից կապտած աչքերը,
30 - ո՞չ արդեօք նրանցը, ովքեր տարւում են գինով,
ովքեր նայում են, թէ որտեղ գինարբուք կայ:
31 Մի՛ հարբէք գինով, այլ զրուցեցէ՛ք արդար մարդկանց հետ,
եւ խօսեցէ՛ք միմեանց հետ հրապարակներում:
Իսկ եթէ աչքդ գցես թաս ու բաժակի,
յետոյ պիտի սանդի կոթի պէս տկլոր ման գաս,
32 վերջն էլ օձից խայթուածի պէս պիտի ցած ընկնես,
եւ գինին, ինչպէս իժի թոյն, պիտի տարածուի քո մէջ:
33 Եւ երբ աչքերդ օտար կին տեսնեն,
բերանդ խառն ու շփոթ պիտի խօսի,
34 եւ պիտի ծփաս՝ ասես ծովի մէջ,
ինչպէս նաւավարը՝ սաստիկ մրրիկի մէջ:
35 Եւ պիտի ասես.
«Ինձ ծեծում էին, բայց ես ցաւ չէի զգում,
ինձ ծաղրում էին, բայց ես չէի գիտակցում,
ե՞րբ է բացուելու առաւօտը, որ վեր կենամ գտնեմ,
թէ ո՞ւմ հետ պիտի էլի շրջեմ»:
1 Որդեա՛կ իմ, մի՛ նախանձիր չար մարդկանց
եւ մի՛ ցանկացիր ապրել նրանց հետ,
2 որովհետեւ նրանց սիրտը խաբէութիւն է խորհում,
եւ նրանց շուրթերը խօսում են ցաւեր պատճառելու մասին:
3 Տունը շինւում է իմաստութեամբ,
հաստատւում է խելացիութեամբ,
4 եւ շտեմարաններն ամէն տեսակ հարստութեամբ
ու բարիքներով լցւում են գիտութեամբ:
5 Իմաստունը լաւ է հզօր մարդուց,
եւ խոհեմ մարդը՝ մեծամեծ դաստակերտներ ունեցողից:
6 Պատերազմը մղւում է ռազմավարութեամբ,
եւ յաջողութիւնը կախուած է սրտի խորհուրդներից:
7 Իմաստութիւնն ու բարի խորհուրդները
գտնւում են իմաստունների դռներին:
8 Իմաստունները չեն խոտորւում Տիրոջ խօսքից,
այլ խորհուրդ են անում իրենց հաւաքոյթներում:
9 Մահը պատահում է խրատ չլսողներին,
իսկ անզգամը մեռնում է մեղքերի մէջ:
10 Պղծութիւնը խայտառակում է ժանտագործին՝
նրա չար եւ նեղ օրերին,
քանի նա դեռ չի մեռել:
11 Փրկի՛ր նրանց, ում մահուան են տանում,
եւ ոչինչ մի՛ խնայիր մահապարտներին փրկագնելու համար:
12 Բայց եթէ ասես, թէ՝
«Ես նրան չեմ ճանաչում, ոչ էլ նա՝ ինձ»,
- ապա իմացի՛ր, որ Տէրը ճանաչում է բոլորի սրտերը.
եւ Նա, որ ստեղծեց բոլորի շունչը,
ճանաչում է բոլորին
եւ իւրաքանչիւրին հատուցելու է ըստ նրա գործերի:
13 Մե՛ղր կեր, որդեա՛կ, որովհետեւ հաճելի է,
եւ խորիսխ, որպէսզի կոկորդդ քաղցրանայ:
14 Այդպէս էլ իմաստութեան գիտութիւնը քաղցր պիտի լինի քո հոգու համար,
որովհետեւ եթէ գտնես այն,
քո վախճանը լինելու է բարի,
եւ չի կտրուելու քո յոյսը:
15 Ամբարշտին մի՛ մօտեցրու արդարների արօտին,
եւ մի՛ խաբուիր, որ նրա որովայնը լիքն է:
16 Բայց եթէ արդարը եօթն անգամ էլ ընկնի, պիտի կանգնի,
մինչդեռ ամբարիշտները պիտի տկարանան չարիքների մէջ:
17 Եթէ թշնամիդ ցած գլորուի, մի՛ տրորիր նրան,
եւ եթէ սայթաքի, ամբարտաւանութեամբ մի՛ վարուիր նրա հետ,
18 քանզի Տէրը կը տեսնի,
եւ դա հաճոյ չի լինի նրան,
եւ իր բարկութիւնը կը հեռացնի նրանից:
19 Մի՛ ուրախացիր չարագործների հետ
եւ մի՛ նախանձիր մեղաւորներին,
20 որովհետեւ չարերը ժառանգորդ չեն ունենայ,
եւ ամբարիշտների ճրագը պիտի հանգչի:
21 Որդեա՛կ, վախեցի՛ր Աստծուց ու թագաւորից,
եւ նրանցից ոչ մէկի դէմ մի՛ ապստամբիր,
22 որովհետեւ ամբարիշտների կործանումը յանկարծահաս է լինելու,
եւ ո՞վ է ճանաչելու թէ՛ մէկի, թէ՛ միւսի պատուհասը:
