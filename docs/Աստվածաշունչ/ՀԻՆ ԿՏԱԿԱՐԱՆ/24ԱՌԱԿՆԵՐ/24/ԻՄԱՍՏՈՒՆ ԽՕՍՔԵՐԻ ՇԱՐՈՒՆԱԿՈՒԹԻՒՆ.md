23 Ձեզ՝ իմաստուններիդ, այս էլ ասեմ.
«Մի՛ ամաչէք խելամուտ լինել իրաւունքի մէջ»,
քանզի լաւ չէ աչառու լինել դատաստանի ժամանակ:
24 Ամբարշտին արդար ասողը պիտի արժանանայ ժողովուրդների անէծքին
եւ ատելի պիտի լինի ազգերից:
25 Իսկ նրանք, որ կը յանդիմանեն ամբարիշտներին,
պիտի բարի համարուեն, եւ բարի օրհնութիւն պիտի գայ նրանց վրայ:
26 Շուրթերը սիրում են բարի խօսքերի պատասխաններ,
իսկ ով պատասխան է տալիս դիմադարձ խօսքերով,
նա իր վրայ հրաւիրում է հեռացման խօսքեր:
27 Հո՛գ տար դրսի գործերիդ համար,
վերջացրո՛ւ դաստակերտիդ աշխատանքը,
ապա ե՛կ իմ յետեւից եւ նորի՛ց շինիր քո տունը:
28 Սուտ վկայ մի՛ լինիր քո ընկերոջ հանդէպ,
եւ քո շուրթերով մի՛ խաբիր նրան:
29 Մի՛ ասա, թէ՝ «Ինչպէս նա վարուեց ինձ հետ,
այնպէս էլ ես եմ վարուելու նրա հետ»,
եւ թէ՝ «Այնպէս պիտի հատուցեմ նրան,
ինչպէս ինքն ինձ զրկեց»:
30 Անզգամ մարդը նման է արտի, թերամիտը՝ այգու.
31 եթէ անխնամ թողնես, խոպան կը դառնայ արտը,
ամենուր մոլախոտ կը բուսնի, այն կը մնայ լքուած,
գետին կը թափուեն նրա ցանկապատի քարերը,
32 բայց նա յետոյ միայն կ՚ասի.
«Ես զղջացի, տեսայ եւ ընտրեցի բարի խրատը»:
Մինչեւ ե՞րբ պիտի պառկես, ո՛վ ծոյլ,
ե՞րբ պիտի զարթնես քնից:
33 Մի քիչ էլ որ ննջես, մի քիչ էլ նիրհես,
մի քիչ էլ հանգստանաս,
մի քիչ էլ ձեռքերդ դնես կրծքիդ,
34 եթէ այդպէս անես,
ապա քեզ վրայ պիտի հասնի աղքատութիւնը ինչպէս ուղեւոր,
եւ կարիքը՝ արագընթաց սուրհանդակի նման:
1 Խօսքից զգուշացող որդին կորստեան չի մատնուի,
քանի որ նա խնամքով է ընդունում այն:
2 Թագաւորի լեզուից թող ոչ մի սուտ բան դուրս չգայ.
թող նրա լեզուից խաբէութիւն էլ դուրս չգայ:
3 Սուր սուսեր է թագաւորի լեզուն եւ ոչ մարմնեղէն մի բան.
ով որ մօտենայ դրան, կը խորտակուի:
4 Եթէ նրա բարկութիւնը բորբոքուի,
մարդկանց կը կործանի իրենց յօդերով հանդերձ,
մարդկանց ոսկորները կը փշրի
եւ դրանք կ՚այրի ինչպէս բոց:
Մարդկանց մարմինը կը նմանուի արծիւների բոյներում եղած լէշի:
5 Որդեա՛կ, վախեցի՛ր իմ խօսքերից,
եւ եթէ դրանք ընդունես, զգոյշ կը լինես:
1 Առակներ, որ յայտնի չեն Սողոմոնի անունով եւ որոնք գրել են Հրէաստանի արքայ Եզեկիայի բարեկամները:
2 Աստծու փառքը ծածկում է նրա խօսքերը,
թագաւորի փառքը երեւում է նրա հրամանները պատուելու մէջ:
3 Անքննելի են երկնքի բարձրութիւնները,
երկրի խորութիւնները, թագաւորի սիրտը:
4 Կրակի բովից անցկացրո՛ւ չմշակուած արծաթը,
եւ կը տեսնես, որ այն կը մաքրուի ամէն խառնուրդից:
5 Ամբարիշտներին հեռացրո՛ւ թագաւորի երեսից,
եւ նրա գահը պիտի հաստատուի արդարութեան վրայ:
6 Մի՛ պարծեցիր թագաւորի մօտ,
մի՛ մօտեցիր մեծամեծների տեղերին,
7 որովհետեւ լաւ է, որ մէկը քեզ ասի՝ «Արի՛ վեր, ինձ մօտ»,
քան թէ գլխահակ խոնարհուես իշխանի առաջ:
8 Խօսի՛ր քո աչքով տեսածի մասին.
յանդգնօրէն կռուի մէջ մի՛ նետուիր,
որ յետոյ չզղջաս:
Եթէ բարեկամդ նախատի քեզ,
խո՛յս տուր, մի՛ արհամարհիր:
9 Գուցէ բարեկամդ քեզ նախատի,
10 եւ դու էլ շարունակես քո թշնամութիւնն ու կռիւը,
եւ մահուան պէս ծանր լինի քեզ համար:
Շնորհն ու բարեկամութիւնն ազատ են.
քո սրտի մէջ հաստատի՛ր դրանք եւ չես նախատուի,
այլ հաշտ ու խաղաղ կ՚անցնի կեանքդ:
11 Պատշաճ ասուած իմաստուն խօսքերը նման են սարդիոնով շարուած ոսկի խնձորի:
12 Պայծառ շարուած սարդիոն եւ ոսկի գինդեր են իմաստուն խօսքերը լսող ականջների համար:
13 Ինչպէս ամռան տօթից տանջուողի համար օգնութիւն է ձիւն գալը,
այնպէս էլ հաւատարիմ պատգամատարը օգնութիւն է իրեն ուղարկողների համար,
որոնք իրենց յոյսը կապել են նրա հետ:
14 Սուտ խոստումներով պարծեցող մարդիկ նման են սաստիկ քամիների, ամպերի ու անձրեւների:
15 Համբերատարութեամբ թագաւորը յաջողութիւն է գտնում,
մեղմ լեզուն փշրում է ոսկորները:
16 Երբ մեղր գտնես, որդեա՛կ, կե՛ր չափով.
չլինի թէ յագենաս եւ փսխես:
17 Քո ոտքով շատ մի՛ յաճախիր բարեկամիդ մօտ,
գուցէ թէ քեզնից կշտանայ եւ քեզ ատի:
18 Սրած սուսեր եւ սուր նետ է սուտ վկայութիւն տուող մարդը իր բարեկամի մասին:
19 Չարի ճանապարհները եւ անօրէնի ոտքերը պիտի կորչեն նրանց չար օրում:
20 Ինչպէս քացախն է անօգուտ վէրքին,
այնպէս էլ մարմնին հասած ցաւերից տրտմում է սիրտը:
Ինչպէս ցեցը վնասում է հագուստին, եւ որդը՝ փայտին,
այնպէս էլ տրտմութիւնն է վնասակար մարդու սրտին:
21 Եթէ թշնամիդ քաղցած է, կերակրի՛ր նրան,
եթէ ծարաւ է, ջո՛ւր տուր խմելու,
22 քանզի այդպէս անելով՝ դու նրա գլխին կրակի կայծեր կը դիզես,
եւ Տէրը քեզ պիտի բարութիւն հատուցի:
23 Հիւսիսային քամին ամպեր է յարուցում,
լիրբ երեսը գրգռում է լեզուն:
24 Լաւ է մենակ ապրել կտուրի տակ՝ անկիւնում,
քան թէ բամբասող կնոջ հետ բնակուել մի տան մէջ:
25 Ինչպէս պաղ ջուրն ախորժելի է ծարաւած մարդուն,
այնպէս էլ ախորժելի է հեռու երկրից եկած բարի աւետիքը:
26 Ինչպէս որ մէկը խցանելով աղբիւրի ակը՝
խափանում է ջրերի հոսանքը,
այնպէս էլ տգեղ է արդարի խոնարհուելը ամբարիշտ մարդու առաջ:
27 Ինչպէս որ լաւ չէ շատ մեղր ուտելը,
այնպէս էլ հարկաւոր է յարգել միայն պատուական խօսքերը:
28 Առանց խորհրդի գործ անող մարդը նման է պարիսպները կործանուած քաղաքի:
1 Ինչպէս ցօղը՝ ամռանը, եւ անձրեւը՝ հնձի ժամանակ,
այնպէս էլ պատիւը անտեղի է անզգամին:
2 Ինչպէս թռչուններն ու ճնճղուկները զուր տեղը չեն թռչում,
այնպէս էլ ոչ մէկն իզուր անէծքներ չի տալիս:
3 Ինչպէս մտրակը ձիու համար է, խթանը՝ էշի,
այնպէս էլ գաւազանն է անմիտների համար:
4 Անզգամին մի՛ պատասխանիր ըստ նրա անզգամութեան,
որ չլինի թէ նմանուես նրան:
5 Բայց անզգամին նրա անզգամութեանն արժանի պատասխա՛ն տուր,
որպէսզի ինքն իրեն աւելի իմաստուն չկարծի:
6 Իր բռնած ճամփի համար նախատինք պիտի ստանայ այն մարդը,
որն անմիտ լրատարի հետ խօսք կ՚ուղարկի:
7 Խափանի՛ր անզգամի գնալ-գալը եւ նրա բերանի խօսքն ու առակը:
8 Ով պատիւ է տալիս անզգամին,
նման է այն մարդուն, որ թանկարժէք քար է դնում պարսատիկի մէջ:
9 Հարբեցողի ձեռքերը փշերն են ծակծկում,
անմիտ մարդու ձեռքերը ծառայում են անզգամին:
10 Բոլոր անզգամների մարմիններն էլ պիտի ալեկոծուեն շատ խռովքներից,
որպէսզի խորտակուեն նրանց յիմարութիւնները:
11 Ինչպէս շունը դառնում է ատելի, երբ վերադառնում է իր փսխածին,
այնպէս էլ անզգամն է իր չարութեամբ, երբ վերադառնում է դէպի իր մեղքերը:
Ամօթ կայ, որ մեղքերի մէջ է գցում մարդուն,
ամօթ էլ կայ, որ նրան պարգեւում է փառք ու շնորհ:
12 Մարդ եմ տեսել, որ պարծեցել է, թէ ինքն իմաստուն է,
բայց անզգամից աւելի շատ բան կարելի է յուսալ, քան նրանից:
13 Երբ ծոյլին ուզում ես մի տեղ ուղարկել, ասում է.
«Ճանապարհին առիւծ կայ, հրապարակում՝ մարդասպաններ»:
14 Ինչպէս դուռը շուռ է գալիս իր ծխնիի վրայ,
այնպէս էլ ծոյլն է թաւալւում իր մահճում:
15 Ծոյլն իր ձեռքերը թաքցնում է ծոցում եւ ալարում է նոյնիսկ իր բերանը տանել:
16 Ծոյլն իր աչքին աւելի իմաստուն է թւում,
քան այն անձը, որ հարստութեան բարի լուր է աւետում:
17 Ուրիշի դատ ու վէճին խառնուող մարդը նման է նրան,
ով ձեռքը գցում է շան պոչը բռնելու:
18 Փորձող անձեր կան, որ առարկում են մարդկանց,
բայց երբ որեւէ մէկը շտապում է կանխել՝
հակադրուելով նրանց, ընկճւում են,
19 այդպէս էլ վարւում են այն բոլոր մարդիկ,
որ դարանամուտ են լինում իրենց բարեկամների հանդէպ,
բայց երբ կշտամբանքի են ենթարկւում, ասում են՝
«Մենք կատակ էինք անում»:
20 Շատ փայտ աւելացնելուց բորբոքւում է կրակը,
բայց ուր երկմիտ մարդ չկայ, այնտեղ դադարում է վէճը:
21 Կրակարանը շիկանում է ածուխից,
փայտը բորբոքում է կրակը,
բանսարկուն էլ հրահրում է կռիւը:
22 Շողոքորթների խօսքերը փաղաքշող են,
բայց դառնում են կռուի բուն:
23 Նենգամտութեամբ տրուած արծաթը նման է խեցու.
ողորկ շուրթերը թաքցնում են տրտում սրտերը:
24 Ով լաց է լինում թշնամու վրայ,
շուրթերով յայտնում է ամէն ինչ,
մինչդեռ իր սրտում նենգութիւն է նիւթում:
25 Եթէ քո թշնամին քեզ աղաչի եւ բարձր ձայնով աղերսի, մի՛ հաւատա նրան,
քանզի եօթը չարիք կայ նրա սրտում:
26 Ով թաքցնում է ատելութիւնը,
նա յայտնի է դարձնում նենգութիւնը.
բանիմաց մարդն ատեանում իր վնասը հեռու է վանում:
27 Ընկերոջ համար հոր փորողն ինքն է ընկնելու նրա մէջ.
ով քար է գլորում ուրիշի վրայ,
ինքն իր վրայ է գլորում այն:
28 Ստախօս լեզուն ատում է ճշմարտութիւնը.
շաղակրատ բերանը խռովութիւն է ստեղծում:
1 Մի՛ պարծեցիր վաղուայ օրով,
որովհետեւ չգիտես, թէ վաղն ինչ է բերելու քեզ:
2 Թող քեզ քո ընկե՛րը գովի եւ ոչ թէ քո բերանը,
օտա՛րը եւ ոչ թէ քո շուրթերը:
3 Քարը ծանր է, աւազը դժուար է բարձրացնել,
բայց երկուսից էլ առաւել ծանր է անզգամի բարկութիւնը:
4 Անողորմ է զայրոյթը, բարկութիւնը՝ սաստիկ,
բայց ոչ մէկից էլ պակաս չէ նախանձը:
5 Բացայայտ յանդիմանութիւնը լաւ է սքօղուած բարեկամութիւնից:
6 Լաւ է բարեկամի ապտակը, քան թշնամու նենգ համբոյրը:
7 Կուշտ մարդն արհամարհում է խորիսխն ու մեղրը,
բայց քաղցածի համար դառն բանն էլ քաղցր է թւում:
8 Իր բոյնը լքած թռչունի նման՝ իր տեղից օտար վայր գնացած մարդն իրեն ստրուկ է զգում:
9 Իւղով, խնկով եւ գինով զուարճանում է սիրտը,
եւ հոգին թօթափւում է տրտմութիւնից:
10 Քո բարեկամին, ինչպէս նաեւ հօրդ բարեկամին, մի՛ լքիր,
եւ թշուառացած մի՛ մտնիր եղբօրդ տունը.
մօտիկ բարեկամը լաւ է հեռու տեղ բնակուող եղբօրից:
11 Իմաստո՛ւն եղիր, որդեա՛կ, որ քո սիրտն ուրախ լինի,
քեզնից հեռո՛ւ վանիր նախատինքի խօսքերը:
12 Խորագէտը տեսնում է գալիք չարիքը եւ խոյս է տալիս,
բայց անզգամներն ընդառաջ են գնում եւ տուժում:
13 Հագից հանի՛ր հանդերձանքը նրա,
ով չափից անց է թշնամանք տածում,
որովհետեւ նա ուրիշին էլ է ապականում:
14 Ով առաւօտ կանուխ բարձր ձայնով գովում է բարեկամին,
նա աւելի լաւ չէ, քան նրան անիծողը:
15 Ինչպէս կաթոցը ձմեռային օրը մարդուն հանում է իր տնից,
այնպէս էլ անզգամ կինն է իր տնից դուրս հանում ամուսնուն:
16 Խստաշունչ է հիւսիսային քամին,
բայց յաջողութեան նշան է համարւում:
17 Երկաթը երկաթ է խարտում,
մարդն էլ՝ ընկերոջ երեսը:
18 Թզենի տնկողը պիտի ուտի նրա պտուղը,
իր տիրոջը պահողը պիտի պատիւ գտնի:
19 Ինչպէս մարդկանց դէմքերը նման չեն իրար,
այնպէս էլ նման չեն նրանց սրտերը:
20 Ինչպէս անյագ են դժոխքն ու կորուստը,
այնպէս էլ անյագ են ագահ մարդու աչքերը:
Տիրոջ առջեւ պիղծ են յանդուգն աչքերով, խրատ չլսող եւ ցոփ լեզու ունեցող մարդիկ:
21 Արծաթն ու ոսկին փորձում է հալոցը,
իսկ մարդուն՝ նրան գովաբանողների բերանը:
Անօրէնի սիրտը չարիքներ է որոնում,
ուղիղ սիրտը փնտռում է գիտութիւն:
22 Անզգամին կարող ես ծեծ տալ եւ անարգել ատեանում,
բայց նրա անզգամութիւնը չես հեռացնի նրանից:
23 Խելամտօրէն հոգատա՛ր եղիր քո հօտերի անասունների նկատմամբ,
սրտացա՛ւ եղիր քո երամակների համար,
24 որովհետեւ մարդու ուժը, զօրութիւնն ու իշխանութիւնը յաւիտենական չեն,
եւ դրանք չեն տրւում սերնդից սերունդ:
25 Խնամքո՛վ վարուիր դաշտի կանաչի հետ, որ խոտ հնձես,
26 դալար խո՛տ հաւաքիր, որ ոչխարներդ գեղմնաբեր լինեն,
եւ դաշտերը լա՛ւ պահիր, որ գառներ ունենաս:
27 Որդեա՛կ, սովորի՛ր ինձնից այս զօրաւոր պատգամները քո տան ապրուստի եւ քո բարեկամների ապրուստի համար:
