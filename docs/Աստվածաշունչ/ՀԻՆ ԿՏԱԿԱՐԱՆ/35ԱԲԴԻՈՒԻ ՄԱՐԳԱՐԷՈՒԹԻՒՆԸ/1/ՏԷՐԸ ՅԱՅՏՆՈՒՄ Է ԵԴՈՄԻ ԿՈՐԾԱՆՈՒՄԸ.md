1 Սա է Աբդիուի տեսիլքը: Այսպէս է ասում Տէրը Եդոմի մասին. լուր իմացայ Տիրոջից, որ պաշարման հրահանգ ուղարկեց հեթանոսներին. “Ելէ՛ք, պատերազմի դուրս գանք նրա դէմ”:
2 «Ահա ես քեզ փոքրաթիւ թողեցի ազգերի մէջ,
եւ դու շատ ես անարգուած:
3 Քո հպարտութիւնը քեզ վերեւ բարձրացրեց՝
բնակուելու ժայռերի ծմակներում,
բարձրացնելու քո բնակատեղին
եւ ասելու ինքդ քեզ.
“Ո՞վ ինձ գետին կ՚իջեցնի”:
4 Եթէ արծուի պէս էլ բարձրանաս,
եւ եթէ աստղերի մէջ էլ դնես քո բոյնը,
այնտեղից անգամ կ՚իջեցնեմ քեզ, - ասում է Տէրը:
5 Եթէ գողերն ու գիշերային աւազակները մտնէին քեզ մօտ,
որտեղ էլ որ թաքնուէիր,
իրենց բաւարարելու չափ բան չէի՞ն գողանայ:
Եթէ քաղողները մտնէին քո մէջ,
արդեօ՞ք վերջին ողկոյզն անգամ չէին քաղի:
6 Ինչպէ՞ս քննութեան ենթարկուեց Եսաւը,
եւ բացայայտուեցին նրա թաքցրածները:
7 Քո բոլոր դաշնակիցները քեզ մինչեւ սահմանները ուղարկեցին.
նրանք քո դէմ ելան,
քեզ հետ խաղաղութիւն կնքող մարդիկ իշխեցին քեզ վրայ,
խաբեցին քեզ՝ ասելով.
“Նա խելք չունէր”:
8 Տէրն ասաց այդ օրը. «Կը վերացնեմ իմաստութիւնը Եդոմի երկրից
եւ հանճարը՝ Եսաւի լեռից:
9 Եւ Թեմանում գտնուող քո պատերազմողները խուճապահար կը լինեն,
քանի որ պիտի վերանայ մարդը Եսաւի լեռից»:
