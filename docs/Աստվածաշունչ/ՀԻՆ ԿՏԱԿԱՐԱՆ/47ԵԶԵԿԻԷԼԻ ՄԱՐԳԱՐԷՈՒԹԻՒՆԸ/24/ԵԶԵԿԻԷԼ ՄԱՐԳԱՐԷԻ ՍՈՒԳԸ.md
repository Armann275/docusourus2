15 Տէրը խօսեց ինձ հետ ու ասաց. 16 «Մարդո՛ւ որդի, ահա ես պատերազմով վերացնում եմ քո աչքին ցանկալի եղածը, իսկ դու չկոծես ու չողբաս, քեզնից թող արցունք դուրս չգայ, 17 որովհետեւ հեծութիւնն արեան ու սուգի մէջ է: Թող վարսերդ չհիւսուեն, ոտքերդ կօշիկների մէջ լինեն, չմխիթարուես նրանց շուրթերի խօսքերով ու չուտես մարդկանց հացը»:
18 Առաւօտեան խօսեցի ժողովրդի հետ, ինչպէս որ պատուիրել էր ինձ Տէրը: Իսկ երեկոյեան կինս մեռաւ: Յաջորդ առաւօտեան այնպէս արեցի, ինչպէս որ Նա պատուիրել էր ինձ: 19 Եւ ժողովուրդն ասաց ինձ. «Չես պատմում մեզ, թէ այդ ի՞նչ ես անում»:
20 Ու ասացի նրանց. «Տէրը խօսեց ինձ հետ ու ասաց. 21 “Ասա՛ Իսրայէլի տանը. այսպէս է ասում Տէր Աստուած. ահա ես աւերելու եմ իմ սրբարանը՝ ձեր զօրութեան պարծանքը, ձեր աչքին ցանկալի եղածը, նաեւ այն, որին խնայում են ձեր հոգիները: Ձեզանից մնացած տղաներն ու աղջիկները սրով են ընկնելու: 22 Դուք էլ անելու էք այնպէս, ինչպէս ես եմ արել. նրանց բերանի խօսքերով չէք մխիթարուելու, 23 մարդկանց հացն էլ չէք ուտելու: Ձեր վարսերը լինելու են ձեր գլուխներին, կօշիկները՝ ձեր ոտքերին: Չէք կոծելու եւ ողբալու, հալուելու-մաշուելու էք ձեր անիրաւութիւնների մէջ, եւ իւրաքանչիւրն իր եղբօրը չի մխիթարելու: 24 Եզեկիէլը ձեզ համար մի նշան է լինելու. ինչ որ ինքն անի, նրա օրինակով դուք էլ նոյնն էք անելու: Ու երբ դա կատարուի՝ պիտի իմանաք, որ ես եմ Ամենակալ Տէրը:
25 Դո՛ւ էլ, մարդո՛ւ որդի. չէ՞ որ այն օրը, երբ դրանցից վերացնեմ իրենց զօրութիւնը, հպարտութիւնն ու պարծանքը, իրենց աչքին ցանկալի եղածը, հոգիների հպարտութիւնը, նրանց տղաներին ու աղջիկներին, - 26 չէ՞ որ այդ օրը փրկուածը քեզ մօտ է գալու՝ քո ականջներին գոյժը հաղորդելու: 27 Այն օրը փրկուածի առջեւ բացուելու է բերանդ, խօսելու ես ու այլեւս համր չես մնալու, նրանց համար նշան ես լինելու. եւ պէտք է իմանան, որ ես եմ Տէրը”»
1 Տէրը խօսեց ինձ հետ ու ասաց. 2 «Մարդո՛ւ որդի, դարձրո՛ւ երեսդ ամոնացիների դէմ, մարգարէացի՛ր նրանց մասին ու ասա՛ ամոնացիներին. 3 “Լսեցէ՛ք Ամենակալ Տիրոջ պատգամները: Այսպէս է ասում Ամենակալ Տէրը. այն բանի համար, որ չարախնդացիք պղծուած սրբարանիս, ապականուած Իսրայէլի երկրի, գերութեան գնացած Յուդայի տան վրայ, - 4 այդ պատճառով ահա ես ձեզ մատնում եմ Կեդէմի883 զաւակների ձեռքը որպէս ժառանգութիւն: Իրենց մեղքերով բնակուելու են քո մէջ, իրենց վրանները կանգնեցնելու են քո մէջ. նրանք ուտելու են քո միրգը, խմելու քո պարարտ հիւթը: 5 Ամոնացիների քաղաքը տալու եմ ուղտերին՝ արածելու, իսկ ամոնացիներին՝ արածող հօտերին: Պիտի իմանաք, որ ես եմ Տէրը: 6 Այսպէս է ասում Տէր Աստուած. “Այն բանի համար, որ ձեռքերովդ ծափ զարկիր ու ոտքերովդ դոփեցիր, հոգով ուրախացար Իսրայէլի երկրի վրայ, - 7 այդ պատճառով ահա ես ձեռքս գցելու եմ քեզ վրայ ու տալու եմ քեզ տարբեր ազգերի, որ քեզ յափշտակեն, ոչնչացնելու եմ քեզ ժողովուրդների միջից, կորստեան եմ մատնելու քեզ երկրների միջից: Ու պէտք է իմանաս, որ ես եմ Տէրը”»:
8 Մովաբի դէմ: «Այսպէս է ասում Ամենակալ Տէրը. “Այն բանի համար, որ Մովաբն ու Սէիրն ասացին, թէ ահա ինչպէս որ ազգերն են, այնպէս էլ Իսրայէլի եւ Յուդայի տունն է, - 9 այդ պատճառով ահա ես թուլացնելու եմ Մովաբի թիկունքը քաղաքների բարձրաւանդակների կողմից, ընտրագոյն երկիրը՝ Բեթի ու Ասիմոթի տունը, որ քաղաքի աղբիւրից աւելի վերեւ է, ծովեզերքի մօտերքը: 10 Կեդէմի զաւակներին էլ, նրանց վրայ աւելացրած նաեւ ամոնացիներին, տուել եմ նրան որպէս ժառանգութիւն, որպէսզի ամոնացիների յիշատակն ազգերի մէջ չմնայ: 11 Մովաբն էլ եմ պատժելու: Պէտք է իմանան, որ ես եմ Տէրը”»:
12 Եդոմի դէմ: «Այսպէս է ասում Ամենակալ Տէրը. “Այն բանի համար, որ Եդոմը վրէժ լուծեց Յուդայի տնից, ոխակալ եղաւ ու վրէժ պահանջեց, - 13 այդ պատճառով այսպէս է ասում Ամենակալ Տէրը. ձեռքս գցելու եմ Եդոմի վրայ, ոչնչացնելու եմ դրա մէջ մարդ ու անասուն, անապատի եմ վերածելու այն, իսկ Թեմանից սկսած հալածեալները սրից են ընկնելու: 14 Եւ Եդոմը պատժելու եմ Իսրայէլի իմ ժողովրդի միջոցով. Եդոմի հետ վարուելու են իմ զայրոյթի ու սրտմտութեան համեմատ: Պիտի ճանաչեն իմ վրէժխնդրութիւնը”», - ասում է Ամենակալ Տէրը:
15 Փղշտացիների դէմ: «Այդ մասին այսպէս է ասում Ամենակալ Տէրը. “Այն բանի համար, որ այլազգիները ոխակալ եղան, վրէժխնդիր եղան սրտմտութեամբ, դաժանութեամբ սպանեցին նրանց իսպառ, - 16 այդ պատճառով էլ այսպէս է ասում Ամենակալ Տէրը. ահա ես ձեռքս գցելու եմ այդ այլազգիների վրայ, ոչնչացնելու եմ այդ կրետացիներին, կորստեան եմ մատնելու այդ ծովեզերաբնակներին 17 ու նրանց պատժելու եմ մեծամեծ կշտամբանքներով ու զայրոյթով: Եւ պէտք է իմանան, որ ես եմ Ամենակալ Տէրը, երբ նրանց հանդէպ վրէժխնդիր լինեմ”»:
1 Տասնմէկերորդ տարում, ամսուայ առաջին օրը, Տէրը խօսեց ինձ հետ ու ասաց. 2 «Մարդո՛ւ որդի, այն բանի համար, որ Տիւրոսը չարախնդաց Երուսաղէմի վրայ ու ասաց. “Վա՜շ-վա՜շ, քանի որ կոտրուեց, կորաւ Երուսաղէմը, դէպի ինձ են դառնալու ազգերը, որովհետեւ շէն քաղաքն աւերուեց”, - 3 այդ պատճառով այսպէս է ասում Ամենակալ Տէրը.
“Ահա ես քո դէմ եմ, Տիւրո՛ս,
քո դէմ եմ դուրս բերելու բազում ազգերի,
ինչպէս որ ծովը դուրս է գալիս իր ալիքներով:
4 Նրանք կործանելու են Տիւրոսի պարիսպները,
կործանելու են նրա աշտարակները:
Հողն էլ հոսեցնելու եմ նրա վրայից
ու այն դարձնելու եմ լերկ ապառաժ:
5 Ծովի մէջտեղում նա լինելու է ուռկաններ գցելու տեղ,
որովհետեւ ե՛ս խօսեցի”,
- ասում է Տէր Աստուած: -
“Ազգերին նա աւար է դառնալու.
նրա արուարձանների բնակիչները ցամաքում սրով են սպանուելու:
6 Եւ նրանք պիտի իմանան, որ ես եմ Տէրը”»:
7 Այսպէս է ասում Ամենակալ Տէրը.
«Ահա ես հիւսիսից քո դէմ եմ բերելու, Տիւրո՛ս,
բաբելացիների թագաւոր Նաբուքոդոնոսորին,
որ արքայից արքայ է՝
կառքերով ու երիվարներով,
շատ ու շատ ազգերի գունդագունդ հեծեալներով:
8 Նա քո արուարձանների բնակիչներին դաշտում սրով է կոտորելու,
շուրջդ պահակ է դնելու եւ փոս փորելու,
պատնէշ ու ռազմական ամրոցներ է կանգնեցնելու,
9 իր գեղարդները քո դէմ է պահելու,
պարիսպներդ ու աշտարակներդ սրով է կործանելու:
10 Նրա հեծեալների բազմութիւնից դրանց փոշին ծածկելու է քեզ.
հեծեալների եւ նրանց անիւների ու կառքերի ձայնից
դղրդալու են պարիսպներդ,
երբ նա ներս մտնի քո դարպասներից, ինչպէս որ մէկը դաշտից քաղաք կը մտնի:
11 Իրենց երիվարների սմբակներով կոխոտելու են հրապարակներդ,
սրով կոտորելու են ժողովրդիդ,
գետին են տապալելու զօրաւոր ամրոցներդ:
12 Աւարելու են ամրոցներդ,
կողոպտելու՝ ունեցուածքդ, ինչքդ,
կործանելու են պարիսպներդ,
տապալելու՝ ցանկալի ապարանքներդ,
ծովն են թափելու քարերդ, փայտերդ ու հողդ:
13 Նա քայքայելու է քո բազմաթիւ երգիչների խմբերը,
եւ երգի ձայներ չեն լսուելու այլեւս քո մէջ:
14 Քեզ լերկ ժայռաստանի եմ վերածելու,
եւ լինելու ես ուռկաններ գցելու տեղ:
Այլեւս չես վերաշինուելու,
որովհետեւ ես խօսեցի», - ասում է Ամենակալ Տէրը: -
15 Այսպէս է ասում Տէր Աստուած Տիւրոսին.
«Չէ՞ որ քո կործանման ձայնից,
քո վիրաւորների հեծեծելուց,
քո մէջ սրի մերկանալուց դղրդալու են քո կղզիները,
16 եւ այդ ծովագնաց ազգերի բոլոր իշխաններն իջնելու են իրենց գահաւորակներից,
հանելու են գլուխներից իրենց խոյրերը,
մերկանալու են իրենց գոյնզգոյն հագուստներից,
տագնապելով տագնապելու են,
գետին են տապալուելու,
զարհուրելու են իրենց կործանման ժամանակ,
17 հոգոց են հանելու քեզ վրայ,
ողբալու եւ ասելու են.
“Ինչո՞ւ կորստեան մատնուեցիր,
քանդուեցիր ծովի մէջ, ո՛վ հոյակապ քաղաք,
որ զօրացել էիր ծովում,
դու եւ քո բնակիչները,
մինչ զարհուրեցնում էիր բոլոր բնակիչներիդ:
18 Կղզիներն իրենք են սարսափելու քո կործանման օրից.
ծովիդ կղզիները խռովուելու են քո բնաջնջման համար”:
19 Այսպէս է ասում Տէր Աստուած. «Երբ քեզ՝ քաղաքդ աւերակ դարձնեմ, ինչպէս որ լինում են ամայաբնակ քաղաքները, երբ վիհերը բերեմ քեզ վրայ, ու քեզ առատ ջրեր ողողեն, - 20 քեզ էլ եմ իջեցնելու գերեզման իջածների մօտ, յաւիտենապէս ամբոխուածների մօտ: Քեզ բնակեցնելու եմ երկրի ընդերքներում, որպէս յաւիտենական աւերակ, յաւիտենապէս խորխորատ իջածների կողքին, որպէսզի այլեւս բնակելի չդառնաս, երկրի վրայ կենդանի չմնաս: 21 Կորստեան եմ մատնելու քեզ, եւ դու այլեւս գոյութիւն չես ունենալու: Փնտռուելու ես, բայց յաւիտեան չես գտնուելու»:
1 Տէրը խօսեց ինձ հետ ու ասաց. 2 «Մարդո՛ւ որդի, ողբա՛ Տիւրոսի վրայ, ասա՛ Տիւրոսին.
3 “Դու, որ բնակուել ես այդ ծովի մուտքին,
վաճառաշահ ազգերի բազմաթիւ կղզիներով,
այսպէս է ասում Տէր Աստուածը Տիւրոսին.
4 “Դու ասում էիր՝
‘Ես եմ ինձ զարդարել իմ գեղեցկութեան զարդով,
Բէէլէմ ծովի սրտում’:
Մինչդեռ քո զաւակներն են զարդարել քեզ:
5 Սանիր լեռից բերուած մայրիներն են դարձել քեզ ատաղձ,
նոճու տախտակներ են առնուել Լիբանանից՝
քեզ համար եղեւնափայտ կայմեր պատրաստելու,
6 Բասանից բերուած կաղնուց են շինել նաւերիդ ղեկերը
եւ փղոսկրից՝ քո մեհեանները,
քետիմացիների կղզիներից բերուած նիւթերից՝
հովանաւոր ծառերով շրջապատուած ապարանքներդ,
7 Եգիպտոսից բերուած պաստառներով են գործուել բեհեզն ու դիպակը
որպէս փառաշուք թիկնոց,
ելիմացիների կղզիներից բերուած ծիրանի ու կապուտակ հանդերձն է եղել քո պաճուճանքի զարդը:
8 Քո իշխանները սիդոնացիներն են եղել,
քո նաւավարները՝ արադացիները:
Քո իմաստունները, Տիւրո՛ս, որ ապրում էին քո մէջ,
նրանք են եղել քեզ համար նաւապետներ,
9 ծեր մատենագէտներն ու իմաստունները, որ ապրում էին քո մէջ,
նրանք են զօրացրել քեզ քո խորհուրդներում:
Ծովի բոլոր նաւերն ու դրանց նաւավարները են քեզ առաջնորդել
մինչեւ ծայրագոյն արեւմուտք:
10 Լիւդացիք ու լիբիացիք են եղել քո զօրքն ու թիկունքը՝
պատերազմող ընտիր մարդիկ,
որոնք իրենց վահաններն ու սաղաւարտները քեզ մօտ են կախել,
եւ նրանք է, որ փառաւորել են քեզ:
11 Արադացիների զաւակներն է, որ իրենց զօրքերով շրջապատել են պարիսպներդ
ու պահպանել աշտարակներդ,
իրենց կապարճները շուրջանակի կախել պարիսպներիդ վրայ:
Հէնց նրանք է, որ կատարեալ են դարձրել գեղեցկութիւնդ:
12 Կարկեդոնացի վաճառականներն է, որ քո ամբողջ հարստութիւնը՝ արծաթն ու ոսկին, պղինձն ու երկաթը, անագն ու կապարը բերել են քո շուկաները: 13 Յոյներն ու նրանց շուրջը գտնուող ազգերն է, որ եղել են քո ստրկավաճառները, պղնձէ անօթներ են բերել քո շուկաները: 14 Թորգոմայ տնից մարդիկ է, որ ձիերով, հեծեալներով ու ջորիներով լցրել են քո շուկաները: 15 Ռոդոսցիները՝ քո վաճառականները, կղզիներից բերուած փղոսկրեայ ժանիքներով աշխուժացրել են քո առեւտուրը, եւ դու երթեւեկողներին, իբրեւ գին, մարդկանցով ես վճարել: 16 Շուկաներդ ճոխացել են քո հակերով. Ափեկից է եկել անուշ խունկը, Թարսիսից՝ երփներանգ նարօտը: Ռամոթն ու Կարքովն են լցրել քո շուկաները: 17 Հրէաստանն ու Իսրայէլի զաւակները՝ քո վաճառականները, ցորենով ու խնկով, դարչինով ու ընտիր-ընտիր մեղրով, իւղով ու խէժով են լցրել քո շուկաների հակերը: 18 Դամասկոսից են քո բազմահարուստ վաճառականները, քո մեծ հարստութիւնը, Քելբոնից՝ գինին, Միլիտէից՝ բուրդը: 19 Դանը եւ Յաւանը Մէոզէնից են գինի բերել քեզ՝ քո շուկաների համար, Ասէլից են բերել երկաթապատ անիւներ՝ քո շուկաների համար: 20 Քո դեդանացի վաճառականներն են ընտիր կառքեր բերել քեզ՝ ջորիներով հանդերձ: 21 Արաբներն ու Կեդարի բոլոր իշխանները (նրանք էլ վաճառականներ քո ձեռքի տակ) ուղտեր, խոյեր ու գառներ են վաճառել քո մէջ: 22 Սաբան ու Ռեգման (նրանք էլ քո վաճառականները) անուշահոտ իւղեր, թանկարժէք քարեր ու ոսկի են բերել քո շուկաները: 23 Խառանը, Քանանն ու Դադանը (նոյնպէս քո վաճառականները), Սաբան, Ասուրն ու Քալմանը (քո վաճառականները) 24 Մաքլիմի ու Գալիմի վրայով քեզ ապրանքներ են բերել՝ կարմիր ու կապուտակ պարեգօտ, երփներանգ նարօտներ, պարաններով հակաւորուած ընտիր գանձեր: 25 Քո ուժեղ նոճէ նաւերով (նաւեր վաճառականութեան), որոնցով կատարւում էր քո առեւտուրը, քո հակերի հարստութեամբ լցուեցիր դու, սաստիկ ծանրացար:
26 Ծովի սրտում, յորդ ջրերում են քշել քեզ նաւավարներդ, եւ հարաւային հողմն է խորտակել քեզ ծովի սրտում: 27 Բայց քո հարստութիւնն էլ, քո զօրքերն էլ, քո ու քո խառնիճաղանջ ամբոխների վաստակն էլ, քո նաւավարներն ու նաւապետներն էլ, քո ու քո խառնիճաղանջ ամբոխների խորհրդականներն էլ, քո մէջ եղած բոլոր պատերազմող մարդիկ էլ, քո մէջ բոլոր հաւաքուածներն էլ քո կործանման օրն ընկնելու են ծովի խորքը: 28 Քո աղաղակի ձայնից նաւավարներդ սաստիկ սարսափելու են եւ իջնելու են իրենց նաւերից: 29 Քո բոլոր նաւավարները, թիավար քո առաջապահները ծովափին են կանգնելու 30 եւ աղաղակելու են քեզ, կամ փոխելու են իրենց ձայները եւ գուժելու են դառնօրէն, հող են ածելու իրենց գլխին ու մոխիրների մէջ են թաւալուելու, 31 ածիլելու ճաղատացնելու են գլուխները, քուրձեր են հագնելու եւ դառնացած սրտով լաց են լինելու քեզ վրայ: 32 Նրանց որդիները քեզ վրայ դառնօրէն կոծելու են, ողբ են ասելու ու ողբ են երգելու՝ ասելով. ‘Ո՞վ էր, որ Տիւրոսի պէս լռեց-հանգաւ ծովում’: 33 Ինչքա՞ն քեզ վաստակ գտար այդ ծովից, լիացրիր ազգերին քո հարստութեամբ, փառաւորեցիր երկրի բոլոր թագաւորներին քո շուկաների հակերով: 34 Իսկ հիմա ջարդուեցիր այդ ծովում, ջրերի խորքերում ընկան խորտակուեցին քո շուկաներն ու քո մէջ բոլոր հաւաքուածները. ընկան քո բոլոր նաւավարները. 35 տխրեցին քեզ համար կղզիների բոլոր բնակիչները, եւ նրանց թագաւորները խիստ զարհուրեցին, երեսներն արցունքով ողողեցին քեզ համար. 36 ազգերի վաճառականները սարսափահար սուլելու են ի տես քեզ: Կորստեան մատնուեցիր ու այլեւս գոյութիւն չես ունենալու յաւիտեան”», - ասում է Տէր Աստուած:
1 Տէրը խօսեց ինձ հետ ու ասաց. 2 «Դո՛ւ էլ, մարդո՛ւ որդի, ասա՛ Տիւրոսի իշխանին. “Այսպէս է ասում Տէր Աստուած. հակառակ նրան, որ գոռոզացաւ քո սիրտն, ու ասացիր՝ ‘Աստուած եմ ես, աստուածային բնակութեամբ ապրեցի ծովի սրտում’, սակայն մարդ ես դու, ոչ թէ Աստուած, թէեւ սիրտդ ներկայացնում ես իբրեւ Աստծու սիրտ: 3 Մի՞թէ դու աւելի իմաստուն ես, քան Դանիէլը, կամ մի՞թէ իմաստուններ են քեզ խրատել իրենց հանճարով: 4 Մի՞թէ քո իմաստութեամբ կամ խելքով ես քեզ համար հարստութիւն դիզել եւ իբրեւ գանձ ստացել ոսկի ու արծաթ: 5 Կամ քո իմաստութեան եւ առեւտրիդ շատութեա՞մբ ես մեծացրել հարստութիւնդ, ու սիրտդ քո հարստութեա՞մբ է փառաւորուել”:
6 Ուստի այսպէս է ասում Տէր Աստուածը. “Քանի որ քո սիրտը որպէս Աստծու սիրտ ես ներկայացրել, 7 դրա համար ահա ես օտար դաժան ազգեր եմ բերելու քո դէմ, եւ նրանք իրենց թուրն են իջեցնելու քեզ վրայ, քո գեղեցիկ իմաստութեան վրայ եւ քո գեղեցկութիւնը կորստեան են մատնելու, 8 կործանելու են քեզ, ու մահացու խոցուածների մահով ես մեռնելու ծովի սրտում: 9 Մի՞թէ արիւնարբուներիդ առաջ ասելու եւ կրկնելու ես՝ Աստուած եմ ես: Բայց մարդ ես դու, ոչ թէ Աստուած: 10 Եւ քո սպանուածների ու անթլփատ մեռելների առաջ ես մեռնելու օտարների ձեռքով, որովհետեւ ես խօսեցի”», - ասում է Ամենակալ Տէրը:
