1 Այսուհետեւ՝ անցած ժամանակների մասին սաղմոս Դաւթի
2 Փրկի՛ր ինձ, Աստուա՛ծ,
քանզի ջրերը հասան իմ անձին,
ես ընկղմուեցի խոր անդնդի մէջ,
որտեղ ինձ համար հանգիստ չկայ:
3 Մտայ ես խորքերը ծովի,
եւ յորձանքներն ինձ ընկղմեցին:
4 Ես յոգնեցի աղաղակելուց, կոկորդն իմ կերկերաց,
եւ աչքերս նուաղեցին քեզ վրայ յոյս դնելուց, Տէ՛ր իմ Աստուած:
5 Գլխիս մազերից շատ եղան նրանք,
ովքեր յանիրաւի ատում էին ինձ,
թշնամիներս եւ ինձ իզուր ատողները զօրացան ինձնից աւելի,
իմ չյափշտակած բաների համար ես վճարեցի նրանց:
6 Աստուա՛ծ, դու իմացար անմտութիւնն իմ,
եւ յանցանքներս չծածկուեցին քեզնից:
7 Թող իմ պատճառով չամաչեն քեզ սպասողները,
Տէ՛ր, զօրութիւնների՛ Տէր.
թող իմ պատճառով չամաչեն քեզ փնտռողները, Աստուա՛ծ Իսրայէլի:
8 Քեզ համար նախատինք հանդուրժեցի,
եւ ամօթը ծածկեց երեսն իմ:
9 Եղբայրներիս համար ես օտար եղայ,
եւ մօրս որդիների համար՝ հիւր:
10 Քո տան նախանձախնդրութիւնն ինձ կերաւ,
եւ նախատողներիդ նախատինքն ընկաւ ինձ վրայ:
11 Ծոմապահութեամբ խոնարհեցրի ինձ,
եւ դա ինձ համար նախատինք եղաւ:
12 Քուրձն ինձ հագուստ դարձրի,
եւ նրանց համար ծաղրուծանակի առարկայ եղայ:
13 Ինձ չարախօսում էին դռանը նստողները,
գինի խմողները ծաղրում էին ինձ:
14 Ընդունելի ժամին ես աղօթում էի քեզ, Տէ՛ր:
Լսի՛ր ինձ, Աստուա՛ծ, քո առատ ողորմութեամբ,
քո փրկութեան ճշմարտութեամբ:
15 Ազատի՛ր ինձ ցեխից, որ չխրուեմ
եւ փրկուեմ իմ ատելիներից ու խոր ջրերից:
16 Ջրերի յորձանքները թող չկլանեն ինձ,
եւ անդունդներն ինձ թող չընկղմեն,
ոչ էլ ջրհորն ինձ վրայ բերանն իր փակի:
17 Լսի՛ր ինձ, Տէ՛ր,
քանզի քաղցր է ողորմութիւնը քո,
նայի՛ր ինձ քո գթառատութեամբ:
18 Եւ մի՛ շրջիր երեսդ քո ծառայից,
փութով լսի՛ր ինձ,
քանզի նեղութեան մէջ եմ ես:
19 Հայեացքդ դարձրո՛ւ ինձ վրայ ու փրկի՛ր ինձ,
եւ իմ թշնամիներից ինձ պահպանի՛ր:
20 Դու գիտես իմ կրած նախատինքն ու ամօթը եւ խայտառակութիւնն իմ:
21 Քո առջեւ են բոլոր ինձ նեղողները:
Սիրտս համբերեց նախատինքների եւ թշուառութեան:
Սպասում էի, թէ ո՞վ ինձ արդեօք պիտի վշտակցէր,
բայց ոչ ոք չկար,
եւ ինձ համար մխիթարիչ չգտնուեց:
22 Կերակրի տեղ ինձ լեղի տուին,
եւ ծարաւելիս քացախ խմեցրին:
23 Թող նրանց սեղաններն իրենց առջեւ դառնան որոգայթ,
պատիժ ու գայթակղութիւն:
24 Թող նրանց աչքերը խաւարեն, որպէսզի չտեսնեն,
եւ նրանց թիկունքը միշտ ծռա՛ծ պահիր:
25 Նրանց վրայ թափի՛ր քո զայրոյթը,
եւ քո բարկութեան սաստկութիւնը թող հարուածի նրանց:
26 Նրանց բնակավայրերը թող աւերակ դառնան,
եւ նրանց յարկերի տակ ոչ ոք չապրի.
27 քանզի ում որ դու հարուածեցիր՝ նրանք հալածեցին,
եւ իմ վէրքերին ցաւեր աւելացրին:
28 Նրանց մեղքերին մեղքե՛ր գումարիր,
որպէսզի մուտք չունենան քո արդարութեան մէջ:
29 Թող նրանք ջնջուեն կեանքի քո մատեանից,
եւ քո արդարների շարքում չարձանագրուեն:
30 Աղքատ ու վշտացած եմ ես. թող քո պարգեւած փրկութիւնն, Աստուա՛ծ, ինձ բռնած պահի:
31 Օրհնութեամբ պիտի օրհնեմ անունն իմ Աստծու,
եւ գովաբանութեամբ պիտի մեծարեմ նրան:
32 Դա հաճելի կը լինի Աստծուն՝ մատաղացու հորթից աւելի,
որ եղջիւրներ ու կճղակներ ունի:
33 Աղքատները կը տեսնեն ու կ՚ուրախանան.
փնտռեցէ՛ք Աստծուն, եւ ձեր հոգիները կը փրկուեն,
34 քանզի Տէրը լսեց տնանկներին,
եւ իր գերեալներին չարհամարհեց:
35 Թող նրան օրհնեն երկինքն ու երկիրը եւ ծովն իր մէջ վխտացող բոլոր կենդանի էակներով:
36 Աստուած կը փրկի Սիոնը,
եւ Հրէաստանի քաղաքները կը ծաղկեն:
Մարդիկ կը կառուցեն, կը բնակեցնեն ու կը ժառանգեն այն:
37 Քո ծառաների սերունդները կը հաստատուեն այնտեղ,
եւ քո անունը սիրողները կը բնակուեն նրա մէջ:
