1 Հաճելի է ինձ, որ Տէրը լսեց ձայնն իմ աղօթքի:
2 Ականջն իր մօտեցրեց ինձ,
եւ ես իմ օրերում նրա՛ն դիմեցի:
3 Ինձ պատեց երկունքը մահուան,
եւ դժոխքի վշտերն ինձ բռնեցին:
Նեղութիւն եւ անձկութիւն գտայ
4 եւ Տիրոջ անունը կանչեցի՝ ասելով. «Ո՜վ Տէր, փրկի՛ր ինձ»:
5 Գթառատ եւ արդար է մեր Տէր Աստուածը:
6 Տէրը ողորմում եւ պահպանում է մանուկներին.
ես խոնարհ եղայ, եւ Տէրն ինձ փրկեց:
7 Դարձի՛ր, հոգի՛դ իմ, դէպի հանգիստը քո,
քանզի Տէրն օգնեց քեզ:
8 Նա ինձ փրկեց մահուանից,
աչքերս՝ արտասուքից եւ ոտքերս՝ սայթաքումից:
9 Թող ողջերի երկրում հաճելի լինեմ Տիրոջ առջեւ:
10 Ինչ որ խօսեցի՝ հաւատացի դրան, եւ չափազանց խղճալի եղայ:
11 Զարմանքիս մէջ ասացի. «Ամէն մարդ սուտ է»:
12 Ի՞նչ հատուցում պիտի անեմ Տիրոջն
այն ամենի համար, որ ինձ տուեց:
13 Փրկութեան բաժակը պիտի վերցնեմ, եւ Տիրոջ անունը կանչեմ:
14 Աղօթքս Տիրոջը պիտի մատուցեմ իր ամբողջ ժողովրդի առջեւ:
15 Տիրոջ աչքում յարգելի է մահն իր սրբերի:
16 Ո՛վ Տէր, ես քո ծառան եմ,
քո ծառան եւ քո աղախնի որդին:
17 Դու քանդեցիր իմ կապերը,
ես քեզ օրհնութեան պատարագ պիտի մատուցեմ, եւ Տիրոջ անունը կանչեմ:
18 Աղօթքս Տիրոջը պիտի նուիրեմ
իր ամբողջ ժողովրդի առջեւ,
19 Տիրոջ տան սրահներում եւ քո մէջ, Երուսաղէ՛մ:
