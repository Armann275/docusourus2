1 Մի՛ նախանձիր չարամիտներին եւ ոչ էլ նրանց, ովքեր անօրէնութիւն են գործում,
2 քանզի նրանք խոտի պէս իսկոյն կը չորանան,
դալար խոտի պէս արագ կ՚անցնեն:
3 Յոյսդ դի՛ր Տիրոջ վրայ ու բարութի՛ւն գործիր,
բնակուի՛ր երկրում եւ արածի՛ր նրա ընդարձակութեան մէջ:
4 Պաղատի՛ր Տիրոջը,
եւ նա քեզ կը տայ սրտիդ ուզածները:
5 Յայտնի՛ դարձրու քո ճանապարհները Տիրոջը եւ դի՛ր յոյսդ նրա վրայ:
6 Նա այնպէս կ՚անի, որ արդարութիւնդ երեւայ ինչպէս լոյս,
եւ իրաւունքդ՝ ինչպէս ցերեկ:
7 Հնազա՛նդ եղիր Տիրոջն ու ծառայի՛ր նրան.
մի՛ նախանձիր նրանց, որոնց ճանապարհը նշաւակելի է,
ոչ էլ այն մարդուն, որ անօրէնութիւն է գործում:
8 Դադարի՛ր բարկանալուց, հանդարտուի՛ր սրտմտութիւնից եւ մի՛ նախանձիր չարամիտներին:
9 Չարագործները շուտով կը վերանան,
իսկ Տիրոջն սպասողները կը ժառանգեն երկիրը:
10 Եւս մի փոքր ժամանակ, եւ այլեւս ամբարիշտ չի մնայ,
կը փնտռես նրա տեղն ու չես գտնի:
11 Իսկ ովքեր հեզ են, նրանք կը ժառանգեն երկիրը
եւ կը զուարճանան մեծ խաղաղութեան մէջ:
12 Մեղաւորը հետապնդում է արդարին
եւ իր ատամներն է կրճտացնում նրա վրայ:
13 Բայց Տէրը կը ծիծաղի նրա վրայ,
քանզի նախապէս գիտէ, որ հասել է նրա օրը:
14 Մեղաւորները սուր քաշեցին եւ լարեցին իրենց աղեղները՝
աղքատին ու տնանկին հարուածելու,
սրտով խոնարհներին սպանելու համար:
15 Նրանց սրերը կը մխուեն իրենց սրտերը,
եւ նրանց աղեղները կը փշրուեն:
16 Արդարի քիչն աւելի լաւ է,
քան մեղաւորների մեծ հարստութիւնը:
17 Ամբարիշտների բազուկները կը խորտակուեն,
եւ Տէրն արդարներին հաստատ կը պահի:
18 Նա գիտէ անմեղների օրերը,
նրանց ժառանգութիւնը յաւիտեան կը լինի:
19 Փորձանքի ժամանակ նրանք ամօթով չեն մնայ,
իսկ սովի օրերին կը յագենան:
20 Արդ, մեղաւորները կորստեան կը մատնուեն,
եւ Տիրոջ թշնամիներն իրենց փառքի ու վերելքի ժամին կը սպառուեն,
ինչպէս ծուխն է սպառւում:
21 Մեղաւորը փոխ է առնում ու չի վճարում,
իսկ արդարը ողորմում է ու տալիս:
22 Ովքեր օրհնում են Տիրոջը, կը ժառանգեն երկիրը,
իսկ ովքեր անիծում են, կը ջնջուեն Տիրոջ ձեռքով:
23 Տէրն ուղղում է այն մարդու ընթացքը,
ով շատ է սիրում իր ճանապարհը:
24 Եթէ անգամ նա սայթաքի, չի կործանուի,
քանզի Տէրը բռնել է նրա ձեռքը:
25 Մանուկ էի ես եւ ծերացայ,
բայց արդարին արհամարհուած չտեսայ
կամ նրա զաւակին՝ հաց մուրալիս:
26 Ամէն օր նա ողորմում ու փոխ է տալիս,
նրա սերունդը յաւիտեան օրհնեալ կը լինի:
27 Խուսափի՛ր չարից ու բարութի՛ւն արա
եւ յաւիտեան կ՚ապրես երկրի վրայ:
28 Տէրը սիրում է իրաւունքը,
եւ իր սրբերին երեսի վրայ չի թողնում,
այլ յաւիտեան պահպանում է նրանց:
Անօրէնները կը քշուեն կը գնան միասին,
եւ ամբարիշտների սերունդը կ՚ոչնչանայ:
29 Իսկ արդարները կը ժառանգեն երկիրը
եւ յաւիտեանս յաւիտենից կը բնակուեն նրա մէջ:
30 Արդարի բերանն իմաստութիւն է բարբառում,
իսկ լեզուն արդարութիւն է խօսում:
31 Նրա սրտում իր Աստծու օրէնքն է,
ուստի նրա երթն անսայթաք կը լինի:
32 Մեղաւորը նայում է արդարին
եւ ձգտում սպանել նրան:
33 Սակայն Տէրը նրա ձեռքում չի թողնի նրան
եւ դատաստանի ժամանակ նրան չի դատապարտի:
34 Սպասի՛ր Տիրոջն ու պահի՛ր նրա ճանապարհները,
նա քեզ կը բարձրացնի՝ երկիրը ժառանգելու,
եւ դու կը տեսնես մեղաւորների կործանումը:
35 Տեսայ ամբարշտին մեծացած ու բարձրացած,
ինչպէս Լիբանանի մայրիները:
36 Ես մօտով անցայ, եւ ահա նա չկար,
փնտռեցի՝ ու նրա տեղը չերեւաց:
37 Անարա՛տ ապրիր եւ նայի՛ր արդարութեանը,
քանզի խաղաղասէր մարդը ժառանգութիւն կ՚ունենայ:
38 Անօրէնները կը քշուեն կը գնան գլխովին,
եւ ամբարիշտների սերունդը կորստեան կը մատնուի:
39 Արդարների փրկութիւնը Տիրոջից է,
նեղութեան ժամանակ նա է նրանց օգնականը:
40 Տէրը կ՚օգնի ու կը փրկի նրանց,
կ՚ազատի մեղաւորներից ու կը պահպանի նրանց,
քանզի նրանք իրենց յոյսը դրել են Նրա վրայ:
