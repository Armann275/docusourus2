1 Ով յոյսը դրել է Տիրոջ վրայ,
յաւիտեան չի սասանուի ինչպէս լեռը Սիոնի,
որ գտնւում է Երուսաղէմում:
2 Ինչպէս որ նա շրջապատուած է լեռներով,
այնպէս Տէրն իր ժողովրդի շուրջն է՝ այսուհետեւ մինչեւ յաւիտեան:
3 Տէրը չի թողնի, որ մեղաւորների գաւազանն որոշի արդարների վիճակը,
եւ արդարներն իրենց ձեռքերը պիտի չերկարեն անօրէնութեան:
4 Տէրը բարիք է գործում բարիներին
եւ նրանց, որ ուղիղ են սրտով:
5 Իսկ յափշտակութեամբ համակուածներին Տէրը կը կործանի նրանց հետ,
ովքեր անօրէնութիւն են գործում: Խաղաղութիւն Իսրայէլին:
