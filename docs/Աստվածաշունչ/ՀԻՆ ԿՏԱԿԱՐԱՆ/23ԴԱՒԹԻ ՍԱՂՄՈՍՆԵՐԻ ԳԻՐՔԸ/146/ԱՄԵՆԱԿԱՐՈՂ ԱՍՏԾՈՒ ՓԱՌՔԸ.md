1 Օրհնեցէ՛ք Տիրոջը, քանզի քաղցր են սաղմոսները.
հաճելի է օրհնութիւնը մեր Աստծուն:
2 Տէրը կառուցում է Երուսաղէմը, եւ հաւաքում Իսրայէլի ցրուածներին:
3 Բժշկում է բեկեալ սրտերը, եւ կապում բոլոր վէրքերը նրանց:
4 Նա հաշւում է աստղերի բազմութիւնը, եւ կոչում բոլորն իրենց անուններով:
5 Մեծ է մեր Տէրը, եւ մեծ է նրա զօրութիւնը,
նրա իմաստութիւնը սահման չունի:
6 Տէրն ընդունում է հեզերին, եւ մինչեւ գետին խոնարհեցնում ամբարտաւաններին:
7 Օրհնեցէ՛ք Տիրոջը գոհաբանութեամբ,
սաղմո՛ս երգեցէք նրան օրհնութեամբ:
8 Երկինքը նա պատեց ամպերով,
երկրի համար պատրաստեց անձրեւն իր,
լեռներում խոտ աճեցրեց եւ բանջար՝ մարդկանց կարիքների համար:
9 Նա ուտելիք է տալիս անասուններին եւ ագռաւի ձագերին,
որոնք դիմում են իրեն:
10 Տէրը ձիու զօրութիւն չէ, որ կամենում է,
ոչ էլ հսկայի կազմուածքն է հաւանում,
11 այլ Տէրն իրենից երկիւղ կրողներին է հաւանում
եւ նրանց, որ իրենց յոյսը դրել են իր ողորմութեան վրայ:
12 Գովաբանի՛ր Տիրոջը, ո՛վ Երուսաղէմ,
եւ օրհներգի՛ր քո Աստծուն, Սիո՛ն,
13 քանզի նա դռներիդ նիգերն ամրացրեց, եւ որդիներիդ օրհնեց քո մէջ:
14 Քո սահմանները խաղաղութեան մէջ պահեց, եւ ցորենի առատութեամբ լիացրեց քեզ:
15 Նա երկիր է ուղարկում խօսքերն իր, եւ արագ սլանում են պատգամները նրա:
16 Նա ձիւն է տեղացնում ինչպէս բուրդ, եւ մառախուղը ցանում փոշու պէս:
17 Նա սառոյցներն արձակում է ինչպէս պատառներ.
ո՞վ կարող է դիմանալ նրա ցրտին:
18 Ուղարկում է խօսքն իր ու հալեցնում դրանք. փչում են հողմերը, եւ հոսում ջրերը:
19 Իր խօսքը յայտնում է Յակոբին,
իր օրէնքներն ու դատաստանները՝ Իսրայէլին:
20 Տէրն այսպէս չվարուեց բոլոր ազգերի հետ, եւ իր դատաստանները նրանց չյայտնեց:
