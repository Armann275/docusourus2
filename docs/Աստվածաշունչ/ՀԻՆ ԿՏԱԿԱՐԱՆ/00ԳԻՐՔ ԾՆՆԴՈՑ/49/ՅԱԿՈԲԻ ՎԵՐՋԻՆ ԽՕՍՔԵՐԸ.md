1 35 Յակոբը կանչեց իր որդիներին ու ասաց. «Հաւաքուեցէ՛ք, որ ձեզ յայտնեմ այն, ինչ պատահելու է ձեզ հետագայում:
2 Հաւաքուեցէ՛ք եւ լսեցէ՛ք, Յակոբի որդիներ,
լսեցէ՛ք ձեր հայր Իսրայէլին:
3 Ռուբէ՛ն, իմ անդրանիկ որդի,
իմ զօրութիւն ու իմ որդիների սկիզբ.
դու ինձ հետ խիստ վարուեցիր
եւ մեծ յանդգնութեամբ կշտամբեցիր ինձ:
4 Ջրի նման մի՛ եռա,
քանզի մտել ես մահիճը քո հօր
ու պղծել այնժամ մահիճը նրա:
5 Եղբայրներ Շմաւոնն ու Ղեւին
6 անիրաւութիւն գործեցին կամովին:  Խորհրդին նրանց մասնակից չի լինի անձն իմ.
նրանց դաւին յօժար չէ սիրտն իմ. ցասումով իրենց մարդ սպանեցին
7 հաճոյքի համար ջլակոտոր արեցին ցուլեր:  Անիծեալ լինի ցասումը նրանց,
քանզի յանդուգն էր.
անիծուի նրանց ոխն ու մոլուցքը,
քանզի սաստիկ էր:
Կը բաժանեմ ես նրանց Յակոբի մէջ,
կը ցրեմ նրանց Իսրայէլի մէջ:
8 Յուդա՛, քեզ կ՚օրհնեն եղբայրները քո.
ձեռքը քո կ՚իջնի թիկունքի վրայ թշնամիներիդ:
Հօրդ որդիներն գլուխ խոնարհեն պիտի քո առաջ:
9 Յուդա՛, կորի՛ւն առիւծի,
իմ շառաւիղից ելար, որդեա՛կ իմ,
Ելար, բազմեցիր, ննջեցիր դու որպէս առիւծ,
որպէս կորիւն առիւծի:
Ո՞վ պիտի արդեօք արթնացնի նրան:
10 Յուդայից իշխան չի պակասելու,
ոչ էլ առաջնորդ՝ նրա կողերից,
մինչեւ որ գայ նա, ում պատկանում են հանդերձեալները:
Նրա՛ն են սպասում ժողովուրդները:
11 Իր աւանակին կը կապի որթից,
իսկ որթի ոստից՝ էշի քուռակին:
Իր պատմուճանը կը լուայ գինով
եւ իր հագուստը՝ խաղողի արեամբ:
12 Գինուց զուարթ են աչքերը նրա,
իսկ ատամներն սպիտակ՝ կաթից աւելի:
13 Զաբուղոնը կը բնակուի ծովի եզերքին,
որպէս նաւերի նա նաւահանգիստ
ու կը տարածուի նա մինչեւ Սիդոն:
14 Իսաքարը բարուն ցանկացաւ
եւ հանգիստ ապրեց իր տարածքներում:
15 Տեսնելով, որ հանգիստը լաւ է, հողը՝ բարեբեր,
ուսերը դրեց աշխատանքի տակ
ու դարձաւ բարիք ստեղծող մի մարդ:
16 Դանը կը դատի իր ժողովրդին Իսրայէլի մէջ մէկ մարդու նման.
17 Դանը թող լինի օձ դարանակալ ճանապարհի վրայ՝
խայթելու համար ձիու գարշապարն ու ցած գցելու հեծեալին նրա:
18 Մնա՜լ, սպասե՜լ Տիրոջ փրկութեան:
19 Գադն աւազակների ծուղակը կ՚ընկնի
եւ ինքն էլ, սակայն, կը հետապնդի աւազակներին:
20 Ասերի հացը առատ կը լինի,
իշխաններին էլ նա պարէն կը տայ:
21 Նեփթաղիմը բարձրուղէշ ծառ է,
որ իր բազում ճիւղերով գեղեցկութիւն է սփռում:
22 Փառքի բարձրացած որդեա՛կ իմ Յովսէփ,
որդեա՛կ իմ՝ դարձած դու նախանձելի,
դարձի՛ր դու ինձ մօտ, որդեա՛կ իմ մատաղ,
բանսարկուները բամբասում էին, դատափետում քեզ:
23 Նրա դէմ ոխով բորբոքւում էին աղեղնաւորներ:
24 Փշրուեցին զօրութեամբ աղեղները նրանց,
ու թուլացան ջլերը նրանց բազուկների
Յակոբի հզօր Աստծու ձեռքով,
25 նրա՛ կողմից, ով զօրացրեց Իսրայէլին՝
Աստծուց քո հօր:
Եւ քեզ օգնեց Աստուածն իմ,
նա օրհնեց քեզ ի վերուստ օրհնութեամբ մի երկնային,
ամէն ինչով լի երկրի օրհնութեամբ
եւ օրհնեց նաեւ ստինք ու արգանդ:
26 Քո հօր օրհնութիւնն ու մօր օրհնութիւնն
առաւել ուժեղ, քան օրհնանքը յաւերժական լեռների,
քան օրհնանքը յաւիտենական բլուրների,
իջնի թող գլխի վրայ Յովսէփի ու գլխին նրա եղբայրների,
որոնց առաջնորդեց նա:
27 Բենիամի՛ն՝ յափշտակող գա՛յլ,
առաւօտեան իր որսն ուտող,
երեկոյեան պատառ բաշխող»:
28 Այս բոլորը՝ Յակոբի որդիները, տասներկու ցեղերն են: Սա է ահա, ինչ որ խօսեց նրանց հայրը իրենց հետ: Նա իւրաքանչիւրին օրհնեց իրեն արժանի օրհնութեամբ: 29 Նա պատուիրեց նրանց՝ ասելով. «Ես գնում եմ իմ նախնիների գիրկը: Ինձ թաղեցէ՛ք իմ նախնիների մօտ, այն քարայրում, որ քետացի Եփրոնի ագարակում է, այն զոյգ քարայրում, որ այդ դաշտում է, 30 Մամբրէի կաղնու դիմաց, Քանանացիների երկրում: Այդ քարայրը Աբրահամը գնել էր քետացի Եփրոնից իբրեւ սեփական շիրմավայր: 31 Այնտեղ են թաղել Աբրահամին ու նրա կնոջը՝ Սառային: Այնտեղ են թաղել Իսահակին ու նրա կնոջը՝ Ռեբեկային: Այնտեղ են թաղել Լիային. սա ագարակի եւ նրա մէջ գտնուող քարայրի այն կալուածքն է, որ գնուեց Քետի որդիներից:
32 Յակոբը դադարեց իր որդիներին պատուիրան տալուց, ոտքերը յետ բերեց մահիճի մէջ, մեռաւ եւ գնաց իր նախնիների գիրկը:
1 Յովսէփն ընկնելով իր հօր երեսին՝ լաց եղաւ նրա վրայ եւ համբուրեց նրան: 2 Յովսէփը հրամայեց դի զմռսող իր սպասաւորներին զմռսել իր հօրը. զմռսողները զմռսեցին Իսրայէլին: 3 Լրացան նրա քառասուն օրերը. այդքան էր տեւում թաղելու կարգը: Եգիպտոսը եօթանասուն օր սգաց նրան: 4 Սգոյ օրերն անցնելուց յետոյ Յովսէփը խօսեց փարաւոնի իշխանների հետ եւ ասաց. «Եթէ շնորհ եմ գտել ձեր առաջ, ապա դիմեցէ՛ք փարաւոնին եւ ասացէ՛ք, 5 որ իմ հայրը երդուեցրել է ինձ ու ասել. “Ահա ես մեռնում եմ: Ինձ կը թաղես այն շիրիմում, որ ես ինձ համար փորել եմ Քանանացիների երկրում”: Արդ, թո՛յլ տուր գնամ, թաղեմ իմ հօրն ու վերադառնամ»: 6 Փարաւոնն ասաց. «Գնա՛, թաղի՛ր քո հօրը, ինչպէս որ նա երդուեցրել է քեզ»:
7 Յովսէփը գնաց, որ թաղի իր հօրը: Նրա հետ գնացին նաեւ փարաւոնի բոլոր ծառաները, նրա պալատի աւագանին, Եգիպտացիների երկրի բոլոր աւագները, 8 Յովսէփի ամբողջ ընտանիքը, նրա եղբայրները, նրա հօր ընտանիքի բոլոր անդամները: Իսկ մերձաւորներին, ոչխարներին ու արջառներին թողեցին Գեսեմ երկրում: 9 Նրա հետ գնացին նաեւ կառքերն ու հեծեալները եւ դարձան մի հսկայ բանակ: 10 Նրանք հասան Յորդանանի այն կողմը գտնուող Ատադի կալը եւ այնտեղ սաստիկ ողբ ու կոծ արեցին նրա վրայ: Նա հօր համար եօթը օր սուգ արեց: 11 Քանանացիների երկրի բնակիչները, տեսնելով Ատադի կալում արուած սուգը, ասացին. «Եգիպտացիները մեծ սգի մէջ են»: Դրա համար էլ այդ վայրը կոչուեց Եգիպտոսի Սուգ. այն Յորդանանի միւս կողմն է: 12 Իսրայէլի որդիները նրա դիակի հետ վարուեցին այնպէս, ինչպէս նա էր պատուիրել իրենց. 13 վերցրին նրան ու թաղեցին այնտեղ: Նրա որդիները նրան տարան Քանանացիների երկիրը եւ թաղեցին Մամբրէի կաղնու դիմաց, զոյգ քարայրում, որ Աբրահամը գնել էր քետացի Եփրոնից իբրեւ սեփական շիրմավայր: 14 Յովսէփը վերադարձաւ Եգիպտոս. ինքը, իր եղբայրները եւ իր հօրը թաղելու համար իր հետ գնացած բոլոր մարդիկ:
