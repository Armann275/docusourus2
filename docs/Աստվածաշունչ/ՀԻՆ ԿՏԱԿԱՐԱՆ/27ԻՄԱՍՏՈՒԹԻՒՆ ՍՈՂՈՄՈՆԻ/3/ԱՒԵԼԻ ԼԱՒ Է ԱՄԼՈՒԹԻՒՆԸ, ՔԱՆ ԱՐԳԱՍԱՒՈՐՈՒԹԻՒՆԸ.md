13 Երանելի է անարատ ամուլը, որ մեղքի անկողին չի ճանաչել.
նա վարձ կ՚ընդունի դատաստանի օրը:
14 Նաեւ ներքինին, որ իր ձեռքով անիրաւութիւն չի գործել
եւ ոչ էլ չարութիւն է խորհել Տիրոջ մասին,
նրան ըստ իր հաւատի ընտիր շնորհ է տրուելու
եւ ցանկալի վիճակ՝ Տիրոջ տաճարում:
15 Արդարեւ, փառաւոր է բարի վաստակների պտուղը,
եւ անսխալ՝ իմաստութեան արմատը:
16 Շնացողների որդիները լինելու են պակասաւոր,
եւ պիտի ոչնչանայ ապօրինի անկողնու զաւակը:
17 Եւ եթէ նոյնիսկ երկարակեաց էլ լինեն, ոչնչութիւն են համարուելու.
իրենց կեանքի վախճանին էլ անարգուելու է նրանց ծերութիւնը:
18 Իսկ եթէ շուտ էլ լինի նրանց վախճանը, յոյս չեն ունենալու,
եւ ոչ էլ դատաստանի օրը՝ մխիթարութիւն:
19 Այո՛, այսպէս է կարգը. անիրաւ սերնդին՝ չարաչար վախճան:
1 Լաւ է անզաւակ լինել, բայց առաքինի,
որովհետեւ առաքինի մարդու յիշատակն անմահութիւն է,
որ ճանաչւում է թէ՛ Աստծու կողմից եւ թէ՛ մարդկանց:
2 Առաքինութեանը հպուելիս՝ մարդիկ նմանւում են նրան,
հեռանալուց յետոյ՝ անձկագին փափագում:
Յաւիտենութեան մէջ նրանք, պսակաւորուած, պիտի ճեմեն
եւ տօնեն իրենց յաղթանակը՝
անթառամ նահատակութեան պատերազմում յաղթած լինելու համար:
3 Ամբարիշտների բազմածին զաւակները պիտանի չեն լինի,
փտած շիւերը խոր արմատներ չեն տայ,
եւ հաստատուն չի լինի խախուտ հիմքը:
4 Ու թէեւ միառժամանակ ճիւղերը կարող են բողբոջել,
բայց լինելով անկայուն հաստատուած՝ պիտի տարուբերուեն հողմից
եւ հողմի ուժով էլ պիտի արմատախիլ լինեն:
5 Արմատի շուրջն աճած թոյլ շիւերը պիտի կոտրատուեն,
ժամանակին չի հասունանալու նրանց պտուղը՝ ուտելու համար
եւ ոչ մի բանի պիտանի չի լինելու:
6 Ապօրինի անկողնուց ծնուած որդիները
դատաքննութեան ժամանակ իրենց ծնողների անբարոյականութեան վկաներն են լինելու,
7 իսկ արդարը, եթէ ժամանակից շուտ էլ վախճանուի, հանգիստ կը գտնի:
8 Պատուաբեր ծերութիւնը ո՛չ երկարակեցութեամբ է չափւում
եւ ո՛չ էլ ապրած տարիների թուով,
9 այլ մարդու համար իմաստութի՛ւնն է նրա ալեհերութիւնը,
եւ անարատ կեա՛նքն է նրա ծերութեան հասակը:
10 Կար մի արդար մարդ, որ հաճելի եղաւ Աստծուն,
Աստուած սիրեց նրան,
եւ նրան՝ իր կենդանութեան ժամանակ՝ մեղաւորների միջից փոխադրեց երկինք:
11 Նա յափշտակուեց, որպէսզի չարութիւնը չայլափոխի նրա իմաստութիւնը,
կամ նենգութիւնը չխաբի նրա հոգին:
12 Անզգամութեան չար նախանձը շեղում է բարուց,
եւ ցանկասիրութեան կիրքը խուճապի է մատնում անմեղների միտքը:
13 Այդ արդարը կատարելութեան հասաւ կարճ ժամանակում,
եւ որովհետեւ նրա հոգին ցանկալի էր Տիրոջը,
ուստի նա տագնապեց չարերի մէջ:
14 Իսկ մարդիկ տեսան դա եւ չհասկացան,
ոչ էլ նոյնիսկ մտածեցին,
15 թէ Աստծու արդարութիւնը իր սրբերի վրայ է,
եւ նրա ձեռքն անպակաս է իր ընտրեալների վրայից:
16 Հանգուցեալ արդարը դատապարտում է կենդանի ամբարիշտներին,
եւ վաղ հասունութեան հասած երիտասարդութիւնը դատապարտում է բազմամեայ անիրաւ ծերութիւնը:
17 Իմաստունի վախճանը տեսնում եւ չեն հասկանում,
թէ ինչ է խորհել Տէրը նրա մասին
եւ ինչից է զգուշացրել նրան:
18 Մարդիկ կը տեսնեն եւ կ՚արհամարեն նրան,
մինչդեռ Տէրը պիտի ծիծաղի նրանց վրայ:
19 Եւ դրանից յետոյ նրանք պիտի լինեն անարգ կործանման եւ ամօթանքի մէջ՝
յաւիտենական մեռելների հետ,
որովհետեւ Տէրը պիտի պայթեցնի նրանց ուռած անշշունջ մարմինները,
հիմքերից պիտի շարժի նրանց,
մինչեւ որ նրանք իսպառ խոպան դառնան, տանջուեն ցաւերի մէջ.
եւ պիտի կորչի նրանց յիշատակը:
20 Իրենց կուտակած մեղքերից տագնապած՝
նրանք պիտի հասնեն դատաստանի օրուան,
եւ նրանց գործած անիրաւութիւնները պիտի կշտամբեն նրանց ճակատ առ ճակատ:
1 Այն ժամանակ արդարը շատ համարձակ պիտի կանգնի իրեն նեղողների հանդէպ,
եւ նրանք, ովքեր արհամարում էին նրա վաստակը,
2 տեսնելով նրան, պիտի խռովուեն սաստիկ երկիւղից
եւ պիտի զարհուրեն նրա սքանչելի փրկութեան համար:
3 Նրանք պիտի զղջան իրենց մտքում
եւ հոգու նեղութիւնից ճնշուած՝ պիտի հառաչեն ու ասեն.
«Սա այն մարդն է, որին մենք ծաղրում էինք մի ժամանակ
եւ նախատինք էինք տալիս:
4 Մենք՝ անմիտներս, նրա վարքը մոլորութիւն էինք համարում,
իսկ նրա վախճանը՝ անարգանք:
5 Բայց նա ինչպէ՞ս դասուեց Աստծու որդիների շարքը՝
դառնալով սրբերին վիճակակից:
6 Ուրեմն մենք մոլորուեցինք ճշմարտութեան ճանապարհից,
արդարութեան լոյսը չլուսաւորեց մեզ,
եւ մեր սրտերում չծագեց արդարութեան արեգակը:
7 Մենք խրուեցինք անօրէնութեան եւ կորստեան շաւիղների մէջ,
գնացինք անկոխ անապատներով եւ չճանաչեցինք Տիրոջ ճանապարհները:
8 Ի՞նչ շահ բերեց մեզ հպարտութիւնը,
եւ ի՞նչ նպաստ բերեց մեզ հարստութեամբ պարծենալը:
9 Այդ ամէնն անցաւ ինչպէս ստուեր
եւ թռաւ ինչպէս մարդու վաղանցուկ համբաւ,
10 ինչպէս ուռած ջրերը ճեղքող նաւ,
որի անցնելուց յետոյ անհնարին է գտնել նրա հետքերը
եւ թողած շաւիղները ալիքների մէջ.
11 կամ՝ ինչպէս օդում ճախրող թռչունը,
որի ընթացքից չի մնում նշմարելի մի բան.
մագիլներով բախուելով եւ ճեղքելով թեթեւ հողմը,
նա բուռն ուժով մտնում է ոլորտից ոլորտ
եւ, թեւերը թափահարելով, սլանում դէպի առաջ.
դրանից յետոյ նրա սլացքից չի մնում եւ ոչ մի նշան.
12 կամ՝ ինչպէս դէպի նպատակակէտն արձակուած նետ,
որ թռչում է օդը ճեղքելով,
բայց օդը կրկին արագ իրար է գալիս,
եւ չգիտես, թէ նետը որտեղից անցաւ,
13 -  այդպէս էլ մենք. ծնուեցինք ու դադարեցինք գոյութիւն ունենալուց
14 եւ չկարողացանք առաքինութեան ոչ մի նշան ցոյց տալ,
այլ մաշուեցինք մեր իսկ չարիքների մէջ:
15 Արդարեւ, ամբարշտի յոյսը կորչում է ինչպէս քամուց բարձրացուած փոշի,
իբրեւ մրրիկից հալածուած մանրիկ եղեամ,
իբրեւ հողմից ցրուած ծուխ
կամ ինչպէս մէկ օրուայ հիւրի յիշատակ:
16 Բայց արդարները պիտի ապրեն յաւիտեան.
նրանց վարձը Տիրոջից է,
եւ նրանց խնամքը Բարձրեալից:
17 Դրա համար էլ նրանք Տիրոջ ձեռքից պիտի ընդունեն
արքայութեան վայելչութիւնն ու գեղեցիկ թագը,
քանի որ Տէրն իր աջով նրանց հովանի եւ իր բազկով նրանց պաշտպան է լինելու:
18 Տէրը պիտի սպառազինուի իր նախանձախնդրութեամբ
եւ պիտի զինավառի իր արարածներին՝
թշնամիներից վրէժ լուծելու համար.
19 իբրեւ զրահ նա պիտի հագնի արդարութիւնը
եւ անաչառ դատաստանը իբրեւ սաղաւարտ պիտի դնի գլխին,
20 որպէս վահան պիտի վերցնի իր անպարտելի սրբութիւնը
21 եւ որպէս հատու սուսեր պիտի սրի բարկութիւնը:
Եւ Տիրոջ հետ միասին ու խառն,
աշխարհը պիտի պատերազմի անզգամների դէմ:
22 Ամպերից, ինչպէս լայնալիճ աղեղներից,
փայլակների կորովի նետեր պիտի տեղան
եւ թռչեն դէպի նպատակակէտը,
23 եւ բարկութիւնից, ինչպէս քարանետից, առատ կարկուտ պիտի թափուի,
ծովի ջրերը պիտի զայրագին յորդեն նրանց վրայ,
գետերը պիտի անխնայ ողողեն,
24 բուռն հողմը պիտի հարուածի նրանց դէմքին
եւ, ինչպէս մրրիկը, պիտի քշի նրանց:
Անօրէնութիւնը պիտի աւերի ողջ երկիրը,
եւ խարդախութիւնը պիտի կործանի բռնակալների գահերը:
