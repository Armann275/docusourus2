1 Բայց արդարների հոգիներն Աստծու ձեռքին են,
եւ մահը չի մօտենալու նրանց:
2 Անզգամների աչքին թուաց, թէ նրանք մեռան,
եւ նրանց ելքն այս աշխարհից համարուեց տանջանք,
իսկ նրանց հեռանալը մեզնից՝ կործանում,
3 բայց նրանք գտնւում են խաղաղութեան մէջ:
4 Ու թէպէտեւ մարդկանց թւում է, թէ նրանք տանջուեցին,
բայց նրանք անմահութեան հաստատ յոյս ունեն,
5 ինչպէս եւ նրանք, որոնք չխուսափեցին սակաւ ինչ տառապանքից, պիտի բարիքներ գտնեն,
քանի որ Աստուած փորձեց նրանց
եւ նրանց էլ արժանի գտաւ իրեն:
6 Նրանց փորձեց, ինչպէս ոսկին բովի մէջ,
եւ իբրեւ ողջակէզի զոհ ընդունեց նրանց:
7 Եւ երբ Տէրն այցելի նրանց,
նրանք պիտի պայծառանան ու վեր ընթանան,
ինչպէս կայծը եղէգի միջով:
8 Պիտի դատեն ազգերին եւ տիրեն ժողովուրդներին,
եւ նրանց վրայ յաւիտեան թագաւորելու է Տէրը:
9 Նրանք, որ իրենց յոյսը դրել են Աստծու վրայ,
պիտի իմանան ճշմարտութիւնը,
եւ նրանք, որ հաւատարիմ են, սիրով պիտի սպասեն նրան,
քանզի սրբերի համար են նրա շնորհները եւ ողորմութիւնը,
եւ իր ընտրեալների համար է նրա այցելութիւնը:
10 Իսկ ամբարիշտները, որոնք արհամարհեցին արդարութիւնն ու ապստամբեցին Տիրոջ դէմ,
պիտի կրեն իրենց պատիժը՝ իրենց խորհուրդներին համապատասխան:
11 Արդարեւ ով անարգում է իմաստութիւնն ու խրատը, թշուառական է.
ունայն է նրա յոյսը, անօգուտ է նրանց վաստակը,
եւ պիտանի չեն նրանց գործերը:
12 Նրանց կանայք անմիտ են,
նրանց երեխաները՝ չարաբարոյ,
եւ անիծուած են նրանց ծնունդները:
