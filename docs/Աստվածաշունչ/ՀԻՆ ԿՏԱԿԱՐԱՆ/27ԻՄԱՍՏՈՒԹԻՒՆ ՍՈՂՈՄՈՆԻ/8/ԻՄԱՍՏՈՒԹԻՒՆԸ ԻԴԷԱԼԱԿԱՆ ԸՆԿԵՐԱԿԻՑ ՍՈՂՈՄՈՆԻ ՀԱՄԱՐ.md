1 Օգտակար առողջութեամբ տարածուելով ծագից ծագ,
իմաստութիւնը քաղցրութեամբ բուժում է բոլորին:
2 Սիրեցի այն, հետամուտ եղայ նրան իմ պատանեկութեան օրերից,
խնդրեցի նրան, որ ինձ հարսնանար,
եւ ցանկացայ նրա գեղեցկութիւնը:
3 Փառաւոր է նրա ազնուական ծագումը,
քանզի նա կեանքի հաղորդութիւն ունի Աստծու հետ,
եւ բոլորի Տէրը սիրեց այն:
4 Նա խորհրդակից է Աստծու իմաստութեանը
եւ ինքն էլ տենչում է նրա գեղեցկութիւնը:
5 Եթէ կեանքում հարստութիւնն է ցանկալի ունեցուածքը,
ապա ո՞ր հարստութիւնն է աւելի մեծ, քան իմաստութիւնը,
որ կարող է ամէն ինչ անել:
6 Եթէ իմացականութեամբ է, որ գործւում է այս կամ այն բանը,
ապա ո՞վ կարող է առաւել լաւ ճարտարապետ լինել եղած բաների մէջ, քան իմաստութիւնը:
7 Եթէ մարդ արդարութիւն է սիրում, ապա արդարութեան վաստակի արդիւնքը առաքինութիւնն է,
որովհետեւ նա է, որ սովորեցնում է գիտութիւն եւ խոհեմութիւն,
արդարամտութիւն եւ արիութիւն,
որոնցից առաւել պիտանի բան չկայ մարդու կեանքում.
8 իսկ ով ցանկանում է բազմահմուտ լինել,
թող նա տենչայ իմաստութիւն, որ գիտի անցեալը եւ կռահում է գալիքը,
հասկանում է թէ՛ խօսքի իմաստները եւ թէ՛ առակների մեկնութիւնը,
կանխապէս ճանաչում է թէ՛ նախանշանները, թէ զարմանահրաշ բաները
եւ թէ՛ ժամ ու ժամանակների ելքերը:
9 Եւ ահա ես որոշեցի, որ նա կեանքում անբաժան լինի ինձնից,
գիտակցելով, որ նա բարի խորհրդատու կը լինի ինձ համար
եւ կը մխիթարի ինձ հոգսերից եւ տրտմութիւնից:
10 Ես նրա շնորհիւ փառք կը վաստակեմ ժողովրդի մէջ
եւ պատիւ՝ ծերերի առջեւ:
11 Դեռ պատանի՝ միտքս սուր կը լինի դատ ու դատաստանի ժամանակ,
եւ ես փառաւոր կ՚երեւամ հզօրների աչքին:
12 Երբ լռեմ, պիտի սպասեն, որ ինձ լսեն,
երբ սկսեմ խօսել, ուշադիր պիտի հետեւեն ինձ,
եւ երբ խօսելիս լինեմ, պիտի զարմանքից ափ ի բերան մնան:
13 Իմաստութեան շնորհիւ ես անմահութիւն պիտի գտնեմ
եւ յաւերժ յիշատակ թողնեմ իմ յետնորդների մէջ:
14 Դարման պիտի լինեմ ժողովուրդներին,
եւ ազգերը պիտի հնազանդուեն ինձ:
15 Սոսկալի բռնակալները պիտի սարսափեն ինձնից՝ լսելով իմ մասին.
բազմութեան մէջ ես շնորհաշատ պիտի երեւամ
եւ պատերազմի մէջ՝ առաքինի:
16 Մտնելով իմ տունը՝ ես պիտի հանգստանամ իմաստութեան հետ,
քանզի նրա ընկերակցութեան մէջ դառնութիւն չկայ,
եւ նրա կեանքի հետ հաղորդակցուելն էլ վիշտ ու ցաւ չունի,
այլ՝ ուրախութիւն եւ խնդութիւն:
