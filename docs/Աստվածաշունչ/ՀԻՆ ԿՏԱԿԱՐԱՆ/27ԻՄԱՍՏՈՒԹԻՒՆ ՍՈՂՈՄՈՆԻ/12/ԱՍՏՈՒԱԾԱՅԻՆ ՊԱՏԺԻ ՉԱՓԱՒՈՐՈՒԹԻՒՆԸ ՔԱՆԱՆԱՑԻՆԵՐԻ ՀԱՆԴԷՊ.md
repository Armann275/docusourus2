1 Ամէն բանի մէջ է քո անեղծ հոգին:
2 Դրա համար էլ մեղապարտներին յանդիմանում ես սակաւ առ սակաւ
եւ յիշեցնելով, թէ ինչ մեղքեր են գործում, սովորեցնում ես,
որ չարիքներից խուսափելով՝ հաւատան քեզ, Տէ՛ր:
3 Դու ատեցիր նաեւ քո սուրբ երկրի հին բնակիչներին
4 իրենց կատարած գարշելի գործերի՝
կախարդութիւնների, անսուրբ զոհաբերութիւնների,
մանուկների անողորմ կոտորածների
5 եւ աստուածութեանդ նուիրուած խորհրդաւոր ծէսերի ժամանակ՝
մարդկային մարմնի փորոտիք եւ արիւն ուտելու համար:
6 Եւ այն ծերերին ու ծնողներին, որոնք սպանեցին անօգնական հոգիներին,
դու կամեցար կորստի մատնել մեր հայրերի ձեռքով,
7 որպէսզի այն երկիրը, որ ամենից թանկ էր քեզ համար,
իր մէջ ընդունէր Աստծուն արժանաւոր ծառաներ:
8 Բայց նրանց եւս, որպէս մարդկանց, խնայեցիր,
արձակելով քո զօրքի առաջամարտիկներին՝
պիծակներին, որ սակաւ առ սակաւ սպանեն նրանց,
9 թէեւ դու անզօր չէիր ամբարիշտների դէմ պատերազմելու
արդարների ձեռքով կամ ամեհի գազաններով,
կամ հէնց մի խօսքով միանգամից կործանելու նրանց.
10 բայց դու կամաց-կամաց դատաստան տեսնելով՝
ապաշխարութեան տեղ էիր թողնում՝
չմոռանալով սակայն, որ չար է նրանց արարքը,
բնածին է նրանց չարութիւնը,
եւ յաւիտեան չեն փոխուելու նրանց մտածումները,
11 քանզի սկզբից եւեթ անիծուած էր նրանց ծնունդը:
Դու երկիւղ չէիր կրում որեւէ մէկից,
երբ ներում էիր շնորհում մեղաւորներին:
12 Արդարեւ, ո՞վ կարող է ասել քեզ, թէ ինչ ես անում,
եւ ո՞վ կարող է դէմ կանգնել քո դատաստանին,
կամ ո՞վ կարող է քեզ կշտամբել ազգեր կործանելու համար, որ դու արել ես,
եւ կամ ո՞վ կարող է քեզ հակառակուել՝ անիրաւ մարդկանցից վրէժխնդիր լինելու համար:
13 Ո՛չ, քեզնից բացի չկայ այլ Աստուած, որ հոգար բոլորի համար,
որին յայտնի դարձնէիր, թէ անարդար չես դատել:
14 Եւ ոչ մի թագաւոր ու ոչ մի բռնակալ չի կարող հայեացքը վեր բարձրացնել քո դէմ նրանց համար,
ում պատժել ես դու.
15 որովհետեւ արդար ես եւ արդարութեամբ ես կառավարում բոլորին:
Ով արժանի է պատիժ կրելու, պատժում ես,
եւ քո ուժին օտար է անարդար պատիժը:
16 Քո զօրութիւնը արդարութեան իշխան է,
եւ բոլորի վրայ քո տիրելը մղում է քեզ բոլորին խնայելու:
17 Դու թերահաւատին ցոյց ես տալիս քո ուժը կատարեալ զօրութեամբ
եւ յանդիմանում ես նրանց, ովքեր չեն ճանաչում քո զօրութիւնը:
18 Դու զօրութեամբ ես տիրում, բայց դատում ես հեզութեամբ
եւ մեծ խնամքով խնամում ես մեզ,
քանի որ քո զօրութիւնը քեզ հետ է միշտ,
եւ դու երբ կամենաս, կարող է քո կամքը լինել:
