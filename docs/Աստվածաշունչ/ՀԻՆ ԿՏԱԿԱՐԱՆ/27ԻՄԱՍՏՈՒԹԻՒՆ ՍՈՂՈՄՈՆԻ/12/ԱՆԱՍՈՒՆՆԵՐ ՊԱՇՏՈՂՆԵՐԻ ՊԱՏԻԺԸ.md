23 Ուստի եւ նրանց, որ անմիտ եւ տարապարտ կեանքով էին ապրել,
դու տանջեցիր իրենց իսկ գարշելի կուռքերով,
24 քանի որ նրանք շատ հեռու գնացին իրենց մոլորութեան ճանապարհներով
եւ անմիտ երեխաների նման խաբուելով՝
աստուածներ համարեցին անգամ այն կենդանիներին,
որ անարգ էին իրենց իսկ թշնամիների համար:
25 Դրա համար էլ նրանց, ինչպէս անխօս մանուկների,
դատաստանի փոխարէն ծաղր ու ծանակ արիր:
26 Եւ որովհետեւ նրանք ծաղր ու ծանակի սաստից չխրատուեցին,
Աստծու արժանի դատաստանին պիտի ենթարկուեն:
27 Նրանք պատիժ են կրելու հէնց այն անասուններից,
որոնց չարչարելիս զայրանում էին
եւ որոնց աստուածներ էին համարում:
Եւ տեսնելով Նրան, ում առաջ ուրանում էին,
ճանաչեցին, որ նա ճշմարիտ Աստուած է,
եւ այդ պատճառով էլ դատապարտութեան նշանը եկաւ իրենց վրայ:
