1 Սիրեցէ՛ք արդարութիւնը, երկրի՛ դատաւորներ:
Բարի՛ խորհեցէք Տիրոջ մասին
եւ պարզ սրտով փնտռեցէ՛ք նրան:
2 Աստուած պիտի գտնի նրանց, ովքեր չեն փորձում նրան,
եւ պիտի երեւայ նրանց, ովքեր թերահաւատ չեն նրա նկատմամբ:
3 Արդարեւ, անիրաւ խորհուրդները բաժանում են մարդուն Աստծուց,
իսկ իր զօրութիւնը փորձելու համար Աստուած յանդիմանում է անզգամներին:
4 Իմաստութիւնը չի մտնի չարանենգ անձի մէջ
եւ ոչ էլ կը բնակուի այն մարմնի մէջ, որ մեղք է գործում:
5 Իմաստուն եւ անբիծ հոգին փախչում է նենգութիւնից
ու մերժում անմիտների խորհուրդները,
եւ երբ անիրաւութիւն է վրայ հասնում, յանդիմանում է այն:
6 Իմաստուն եւ մարդասէր հոգին չի արդարացնում նրան,
ով հայհոյում է իր բերանով,
որովհետեւ Աստուած վկայ է նրա ներքին ցանկութիւններին,
նրա սրտի ճշմարիտ վերակացուն է
եւ նրա լեզուի ունկնդիրը:
7 Արդարեւ, Տիրոջ հոգին լցնում է տիեզերքը,
եւ Նա, որ պահում է ամէն ինչ, գիտէ, թէ ով ինչ է բարբառում:
8 Ուստի նա, ով անիրաւ բաներ է շշնջում,
չի ծածկուելու եւ չի խուսափելու արդարացի դատապարտութիւնից:
9 Ամբարիշտների խորհուրդների քննութիւն պիտի լինի,
նրանց ասածների լուրը պիտի հասնի Տիրոջը,
եւ նրանք պիտի կրեն իրենց անիրաւութիւննների պատիժը:
10 Նախանձախնդիր ականջը լսում է ամէն բան,
եւ քրթմնջիւնն ու շշնջիւնն անգամ չեն մնայ ծածուկ:
11 Ուստի այսուհետեւ զգո՛յշ եղէք անօգուտ քրթմնջիւնից
եւ բամբասանքներից խնայեցէ՛ք ձեր լեզուն,
որովհետեւ գաղտնի շշնջիւնը զուր չի անցնի,
եւ ստախօս բերանը կը սպանի հոգին:
12 Ձեր կեանքի մոլորութեամբ ձեզ մահ մի՛ ցանկացէք
եւ մի՛ սպանէք ձեր անձերը՝ ձեր իսկ ձեռքերի գործերով:
13 Արդարեւ, Աստուած մահ չի ստեղծել,
եւ նա չի ուրախանում ողջերի կորստեան համար:
14 Նա ամէն ինչ հաստատել է լինելու համար,
եւ աշխարհի գործերը փրկութեան համար են:
Ո՛չ մահաբեր թոյն կայ նրանց մէջ
ե՛ւ ոչ էլ դժոխքի թագաւորութիւն՝ երկրի վրայ,
15 որովհետեւ արդարութիւնը անմահ է:
16 Իսկ ամբարիշտները ձեռքով ու խօսքով իրենց մօտ կանչեցին մահը,
նրան իրենց բարեկամ համարեցին,
հալումաշ եղան եւ դաշինք կնքեցին նրա հետ.
եւ իսկապէս արժանի են բաժնեկից լինելու նրան:
1 Անուղղայ մարդիկ այսպէս խորհեցին իրենց սրտի մէջ՝ ասելով.
«Մեր կեանքը կարճ է եւ ցաւերով լի.
եւ երբ մարդ հասնի իր վախճանին, ոչ մի փրկութիւն չկայ,
եւ չկայ մէկը, որ վերադարձած լինի մահուան գերեզմանից:
2 Մենք պատահաբար ենք ծնուել
եւ սրանից յետոյ էլ չեղածների պէս ենք լինելու,
որովհետեւ մեր ռունգերի շունչը ծուխ է ասես,
իսկ մեր խօսքը՝ կայծ, որ ծնուել է մեր սրտի տրոփից:
3 Կայծի մարումով մարմինը մոխիր է դառնում,
իսկ հոգին սփռւում է ինչպէս թոյլ օդ:
4 Մեր անունը պիտի մոռացուի ժամանակի ընթացքում,
եւ ոչ ոք չի յիշելու մեր գործերը:
Եւ, ինչպէս ամպի հետք, պիտի անցնի մեր կեանքը
եւ պիտի ցրուի շամանդաղի նման՝
արեգակի ճառագայթներից հալածուած ու քշուած նրա տապից:
5 Արդարեւ, մեր կեանքը սահող ստուեր է,
եւ ոչինչ չի կարող արգելել մարդուս վախճանը,
քանզի երբ վախճանը կնքուի, այլեւս ոչ ոք չի կարող վերադարձնել:
6 Արդ, եկէ՛ք վայելենք այն բարիքները, որ կան,
եւ, ինչպէս մանկութեան օրերին, ըմբոշխնենք այն, ինչ ստեղծուած է:
7 Եկէ՛ք յագենանք պէս-պէս գինիներով եւ անուշ իւղերով,
եւ թող գարնան ծաղիկը չանցնի մեր կողքով:
8 Կոկոն վարդերից պսակներ կրենք,
քանի դրանք չեն թառամել:
9 Թող մեծաշուք մեր այս ուրախութիւնից ոչ ոք ամենեւին անմասն չմնայ,
ամէն տեղ ուրախութեան մի նշան թողնենք,
որովհետեւ դա է մեր բաժինը, դա է մեզ վիճակուել:
10 Եկէ՛ք անիրաւութեամբ բռնադատենք տնանկին,
չխնայենք որբեւայրուն,
չխորշենք ծերի բազմամեայ ալեհերութիւնից:
11 Թող մեր ուժը դառնայ արդարութեան օրէնքը,
որովհետեւ տկարութիւնը պիտանի չէ եւ ոչ մի բանի:
12 Դարանակալ լինենք արդարին,
որովհետեւ դժկամ է նա մեր հանդէպ եւ հակառակ մեր գործերին,
նախատինք է տալիս մեզ՝ օրէնքների դէմ մեղանչելու համար,
եւ պարսաւում է մեզ՝ մեր երիտասարդական մեղքերի համար:
13 Նախ խոստովանում է, թէ աստուածգիտութիւն ունի,
եւ իր անձը Տիրոջ որդի է անուանում:
14 Մեր առջեւ՝ մեր խորհուրդների յանդիմանութիւնն է նա:
15 Ծանր է մեզ համար նաեւ նրան տեսնելը,
որովհետեւ նրա կեանքը նման չէ ուրիշների կեանքին,
եւ այլազան են նրա վարքի շաւիղները:
16 Նա մեզ գարշանք է համարում
եւ խորշում է մեր ճանապարհներից, ինչպէս պղծութիւնից.
երանի է տալիս արդարների վախճանին
եւ հպարտանալով Աստծուն հայր է կոչում:
17 Տեսնենք արդեօք ճշմարի՞տ են նրա խօսքերը
եւ փորձենք իմանալ, թէ ի՛նչ է լինելու նրա վախճանը:
18 Եթէ, արդարեւ, Աստծու որդի է,
ապա թող Աստուած պաշտպանի
եւ ազատի նրան հակառակորդների ձեռքից:
19 Թշնամանքով եւ ծեծով խոշտանգենք նրան,
որպէսզի տեսնենք նրա հեզութեան չափը
եւ խելամուտ լինենք նրա համբերատարութեանը:
20 Խայտառակ մահուան դատապարտենք նրան.
արդեօք Աստուած օգնական կը լինի՞ նրան»:
