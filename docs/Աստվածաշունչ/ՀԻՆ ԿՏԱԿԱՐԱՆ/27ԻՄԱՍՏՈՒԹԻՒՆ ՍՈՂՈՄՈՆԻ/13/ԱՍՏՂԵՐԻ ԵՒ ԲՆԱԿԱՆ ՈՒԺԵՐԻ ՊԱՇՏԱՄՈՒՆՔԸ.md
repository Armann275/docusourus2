1 Իսկապէս բնութեամբ յիմար էին բոլոր այն մարդիկ, որ աստուածգիտութիւն չունէին
եւ անկարող էին տեսանելի բարի բաներից գիտենալ, թէ որն է Գոյը,
եւ ոչ էլ նայելով գործերին՝ ճանաչեցին նրանց Ճարտարապետին:
2 Այլ նրա փոխարէն աստուածներ համարեցին կա՛մ կրակը,
կա՛մ հողմը, կա՛մ արագահոս օդը,
կա՛մ աստղերի շրջանները,
կա՛մ յորդ ջրերը
եւ կա՛մ երկնային լուսատուները՝ աշխարհիս արբանեակները:
3 Եւ եթէ դրանց գեղեցկութեամբ հրճուելով՝ նրանց աստուածներ կարծեցին,
ապա պիտի գիտենային, թէ որքա՜ն առաւել եւս լաւ է դրանց Տէրը,
որովհետեւ նա, որ գեղեցկութեան արարչապետն է,
նա էլ ստեղծել է դրանք:
4 Իսկ եթէ զարմանում են դրանց ուժի եւ ազդեցութեան վրայ,
ապա թող իմանան, թէ որքա՜ն առաւել եւս զօրաւոր է նա,
որ ստեղծել է դրանք.
5 քանզի արարուածների մեծութիւնից եւ գեղեցկութիւնից՝
նոյն համեմատութեամբ էլ երեւում է դրանք արարչագործողը:
6 Սակայն այդ մարդկանց մեղադրելու տակաւին քիչ բան կայ,
քանի որ, թէեւ մոլորուած, բայց նրանք Աստուած են որոնել
եւ ուզել են գտնել նրան:
7 Անդրադառնալով նրա գործերին՝
քննում եւ տեսողութեամբ հաւանելով տեսանելիները՝
համոզւում են, թէ դրանք գեղեցիկ են:
8 Բայց նրանք եւս արժանի չեն ներման,
9 որովհետեւ եթէ կարողացան այդքան խելամուտ լինել,
որ ընդունակ եղան զննելու աշխարհը,
ապա ինչո՞ւ անմիջապէս չկարողացան յայտնաբերել նրա Տիրոջը:
