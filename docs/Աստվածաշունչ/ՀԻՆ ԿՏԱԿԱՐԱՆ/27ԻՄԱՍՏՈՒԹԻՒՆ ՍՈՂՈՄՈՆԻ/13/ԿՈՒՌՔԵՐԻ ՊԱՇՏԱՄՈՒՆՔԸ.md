10 Թշուառական են նաեւ այն մարդիկ,
եւ մեռեալ իրերի վրայ է նրանց յոյսը,
ովքեր աստուածներ համարեցին մարդկային ձեռքի գործերը,
ոսկին եւ արծաթը,
արուեստի ճարտար կերտուածքները,
կենդանիների նմանութիւնները
կամ նախնիների ձեռակերտ չնչին ինչ-որ քար:
11 Եւ եթէ որեւէ ատաղձագործ,
սղոցելով ինչ-որ գեղեցիկ մի ծառ,
վարպետօրէն քերել է նրա ողջ կեղեւը
եւ կեանքում օգտագործելու համար պատրաստել վայելուչ եւ պիտանի մի անօթ,
12 իսկ տաշեղը վառել կերակուր պատրաստելու համար եւ յագեցել,
13 կամ անպէտք, խոտելի եւ ծռտիկ-մռտիկ փայտը վերցրել ու տաշել է գործի խոր իմացութեամբ
եւ իմաստուն խելամտութեամբ ձեւաւորել՝
նմանեցրել մարդու կերպարանքին
14 կամ դարձրել անարգ կենդանու ճշգրիտ նմանութիւն,
կրով ծեփել եւ կարմիր սնգոյրով ներկել այն,
կաւով սուաղել նրա բոլոր խորդուբորդ մասերը,
15 եւ նրա համար ըստ արժանւոյն տուն շինելով՝
դրել պատի մօտ եւ ամրացրել երկաթով,
16 զգուշանալով, որ չկործանուի,
որովհետեւ գիտէր,
թէ նա ինքն իր անձին օգնել չի կարող,
քանզի արձան է եւ կարօտ օգնութեան:
17 Այնուամենայնիւ ամուսնութեան, որդիների եւ ունեցուածքի համար
մօտենում ու շշնջում է այդ անշունչ կերտուածքին,
աղաչում է եւ չի ամաչում,
18 իր առողջութեան համար դիմում է այդ ապիկարին,
իր կեանքի համար աղերսում է այդ մեռեալին,
աղօթում է այդ անկարին,
որ թեւ ու թիկունք լինի իրեն.
19 եւ նրանից, որ ոտքն առաջ տանել չի կարող,
ճանապարհորդութեան, հարստութեան եւ գործերի յաջողութեան համար է խնդրում,
եւ նրանից, որ ձեռքը շարժել չի կարող,
խնդրում է ձեռքերի կորով եւ արգասաւորութիւն:
