16 Ամբարիշտներն ուրացան քեզ ճանաչել,
ուստի տանջուեցին քո բազկի զօրութեամբ:
Կարկտի նոր անձրեւներով
եւ անդիմադրելի փոթորիկներով հալածուեցին ու ոչնչացան հրով:
17 Բայց նորայայտ հրաշքն այն էր,
որ ամէն ինչ հանգցնող ջրի մէջ կրակն աւելի ուժեղ էր գործում,
քանի որ աշխարհը մարտնչում է արդարների համար:
18 Երբեմն բոցը մեղմանում էր,
որպէսզի ամբարիշտների վրայ արձակուած գազանները չայրուէին,
այլ նրանք տեսնէին, որ խուճապի են մատնուել Աստծու դատաստանից:
19 Երբեմն էլ ջրի մէջ աւելի ուժեղ էր բորբոքւում կրակի զօրութիւնը,
որպէսզի ոչնչացնէր մեղանչական երկրի արդիւնքները:
20 Դրա փոխարէն դու քո ժողովրդին սնեցիր հրեշտակների կերակրով
եւ նրանց համար, առանց իրենց ջանքերի, երկնքից պատրաստի հաց տուեցիր,
որ բաւարարէր բոլորի պահանջն ու հաճելի լինէր իւրաքանչիւրի ճաշակին:
21 Քո գոյացրած սնունդը ցոյց տուեց քո որդիներին քո տածած քաղցրութիւնը նրանց նկատմամբ,
եւ նրա համը մատակարարուելով ճաշակողներից իւրաքանչիւրին,
փոխւում էր ամէն մէկի ցանկութեան համապատասխան:
22 Ձիւնը եւ սառոյցը կրակի դէմ մնում եւ չէին հալւում,
որպէսզի իմանայինք, թէ այն կրակը,
որ այրւում էր կարկտի մէջ
եւ փայլատակում անձրեւի ջրերում, ոչնչացնում էր թշնամիների պտուղը.
23 եւ, ընդհակառակը, որպէսզի արդարները կերակրուէին,
կրակը կորցնում էր իր զօրութիւնը:
24 Քո արարածները, քեզ ծառայելով իբրեւ Արարչի,
հզօրանում են անիրաւներին պատժելու ժամանակ
եւ բարերարութեան դիմաց օրհնւում քեզ վրայ յոյս դնողներից:
25 Դրա համար էլ կրակն այն ժամանակ, ամէն ինչով փոխուած,
դառնում էր քո ամենափրկիչ պարգեւի սպասաւորը՝
քո կարօտեալների ցանկութեան համաձայն,
26 որպէսզի քո որդիները, որոնց դու սիրեցիր, Տէ՛ր,
սովորեն, թէ ոչ թէ արմտիքների արդիւնքներն են մարդուն կերակրում,
այլ քո խօսքն է հաւատացեալներին պահում քեզ համար:
27 Այն, ինչը չէր քայքայւում կրակից,
յանկարծակի հալւում էր արեւի դոյզն ճառագայթներից ջերմանալով,
28 որպէսզի յայտնի դառնայ,
թէ պէտք է արեգակի ծագելուց առաջ ելնել՝ քեզ գոհութիւն տալու,
եւ աղօթքի կանգնել լոյսը բացուելուց առաջ.
29 քանզի անշնորհապարտ մարդու յոյսը պիտի հալուի ինչպէս ձմռան սառոյց
եւ հոսի՝ իբրեւ անօգուտ ջուր:
