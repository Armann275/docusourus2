5 Բայց այն ժամանակ, երբ գազանների սոսկալի բարկութիւնը հասաւ նաեւ քո ժողովրդի վրայ,
եւ մարդիկ մեռնում էին գալարապտոյտ օձերի հարուածներից,
6 քո բարկութիւնը չտեւեց այնքան,
որ նրանք իսպառ ոչնչանան,
այլ որ մի կարճ ժամանակ խռովուեն,
որպէսզի խրատուեն եւ փրկութեան նշան ունենան՝ յիշելու համար քո Օրէնքի պատուիրանները:
7 Եւ ով շրջւում էր նայելու՝
փրկւում էր ոչ թէ իր տեսածի,
այլ քո՛ շնորհիւ, որ փրկիչդ ես բոլորի:
8 Դրանով իսկ համոզում էիր մեր թշնամիներին,
թէ դու ես, որ փրկում ես ամէն չարիքից,
9 որովհետեւ ոմանց մորեխի եւ մկների պատուհասները կոտորեցին,
եւ նրանց համար բուժում չգտնուեց,
քանի որ արժանի էին այդ պատուհասներից տանջուելու.
10 իսկ քո որդիներին թունաւոր օձերի ժանիքներն իսկ չյաղթեցին,
որովհետեւ քո ողորմածութիւնը անջրպետեց որդիներիդ եւ բուժեց նրանց:
11 Քո խօսքերը յիշելով՝ նրանք վերստին պատուաստւում եւ փրկւում էին շուտափոյթ,
որպէսզի խոր մոռացման մէջ չընկնեն
եւ անպաշտպան չմնան քո բարերարութիւնից:
12 Արդարեւ, նրանց ո՛չ դեղերը բժշկեցին եւ ո՛չ էլ սպեղանիները,
այլ քո խօսքն է, Տէ՛ր, որ բուժում է ամէն ինչ.
13 քանզի դու ունես կեանքի եւ մահուան իշխանութիւն,
եւ դու ես դժոխք իջեցնում եւ հանում:
14 Մարդը, սակայն, իր չարութիւնից է սպանութիւն գործում,
եւ մարմնից դուրս ելած հոգին կրկին ետ չի գալիս,
15 քանզի անհնարին է փախչել քո ձեռքից:
