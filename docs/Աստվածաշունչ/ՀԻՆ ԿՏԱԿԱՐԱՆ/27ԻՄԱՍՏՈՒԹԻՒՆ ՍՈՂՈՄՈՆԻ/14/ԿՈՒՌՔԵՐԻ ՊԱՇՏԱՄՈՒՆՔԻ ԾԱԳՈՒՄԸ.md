12 Պոռնկութիւնը սկիզբ առաւ կուռքերի հնարագործութիւնից,
իսկ կեանքի ապականութիւնը՝ նրանց գիւտից:
13 Ի սկզբանէ դրանք չեն եղել եւ յաւիտեան էլ չեն մնալու,
14 դրանք աշխարհ եկան մարդկանց ունայնամտութեան հետեւանքով,
ուստի նրանց վախճանն էլ շուտ է սահմանուած:
15 Իր վաղամեռիկ որդու տարաժամ մահուան սգով թախծող մի հայր շինել տուեց նրա արձանը
եւ արդէն մահացած այդ մարդուն մեծարեց որպէս աստուած
եւ իր հպատակներին աւանդ թողեց գաղտնի ծէսեր եւ ընծաներ մատուցել:
16 Յետոյ ամբարիշտ այդ սովորութիւնը մնաց երկար ժամանակ
եւ պահպանուեց որպէս օրէնք,
եւ բռնակալների հրամանով կուռքերը պաշտելու կարգ սահմանուեց:
17 Իսկ նրանց, որ հեռու բնակուելու պատճառով մարդիկ չէին կարող դէմառդէմ պատուել,
նոյն օրինակով քանդակեցին նրա հեռաւոր կերպարը
եւ կերտեցին թագաւորի յայտնի պատկերը պատուելու համար,
որպէսզի հեռաւորին, իբրեւ մօտիկի, ողոքեն փութաջանութեամբ:
18 Անգէտների մէջ պաշտամունքի տարածմանը նպաստեց արուեստագէտ վարպետի փառասիրութիւնը,
եւ նա շատ արձաններ կերտեց.
19 քանզի նա, թերեւս ցանկանալով հաճելի լինել իշխանին,
ջանք չխնայեց իր արուեստով նրա պատկերը քանդակելու իբրեւ գեղեցկութիւն:
20 Իսկ բազմութիւնը, արուեստագէտի գործի հմայքից հրապուրուած,
նրան, որ քիչ ժամանակ առաջ մեծարում էր որպէս մարդու,
այժմ արդէն պաշտամունքի առարկայ դարձրեց.
21 եւ դա էլ դարձաւ կեանքի որոգայթ եւ գայթակղութիւն,
որովհետեւ ում ժամանակին մարդիկ ծառայում էին կարիքից ու բռնութիւնից դրդուած,
այժմ արդէն նրա անհաղորդակցելի անունը դրին քարի ու փայտի վրայ:
