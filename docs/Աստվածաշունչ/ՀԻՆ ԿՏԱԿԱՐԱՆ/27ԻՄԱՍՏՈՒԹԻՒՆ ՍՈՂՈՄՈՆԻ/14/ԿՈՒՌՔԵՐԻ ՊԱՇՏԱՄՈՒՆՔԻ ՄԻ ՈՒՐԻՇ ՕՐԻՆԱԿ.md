1 Դարձեալ. եթէ մէկը, նաւ բարձրանալով,
կամենում է ճանապարհորդել ամեհի ալիքների վրայով,
օգնութեան է կանչում այդ փայտին,
որն աւելի տկար է, քան նաւի տախտակը,
2 քանի որ թէեւ նաւը ստեղծուել է շահի ցանկութիւնից,
եւ ճարտարապետն էլ իմաստութեամբ է կառուցել,
3 սակայն քո նախախնամութիւնն է, Հա՛յր, որ վարում է այն,
որովհետեւ դու ես, որ ծովի մէջ ճանապարհ եւ ալիքների մէջ ապահով շաւիղ ես տուել՝
4 ցոյց տալով, թէ ամէն ինչից կարող ես փրկել մինչեւ իսկ նրան,
ով ծով է մտել նոյնիսկ առանց փորձ ունենալու:
5 Բայց դու կամենում ես, որ քո իմաստութեան գործը զուր չանցնի,
դրա համար էլ մարդիկ իրենց անձերը վստահում են չնչին փայտին
եւ, շրջելով ալիքների վրայով,
փրկւում աննշան լաստի շնորհիւ:
6 Արդարեւ, հէնց սկզբից, երբ կործանւում էին ամբարտաւան հսկաները,
աշխարհի յոյսը, ապաւինելով լաստանաւին եւ ղեկավարուելով քո ձեռքով,
փրկուեց, որ աշխարհի վրայ սերունդ լինի.
7 քանզի օրհնեալ է այն փայտը, որով արդարութիւն է լինում,
8 եւ անիծեալ է ձեռակերտ կուռքը, ինչպէս նաեւ այն շինողը,
որովհետեւ նա կերտեց,
իսկ այս եղծանելին աստուած անուանուեց:
9 Առհասարակ Աստծուն ատելի են թէ՛ ամբարիշտը եւ թէ՛ նրա ամբարշտութիւնը,
10 որովհետեւ գործն էլ, գործողն էլ հաւասարապէս պիտի պատժուեն:
11 Դրա համար էլ հեթանոսների կուռքերի համար եւս դատաստան է լինելու,
քանզի Աստծու արարածների մէջ նրանք գարշութիւն են,
մարդկանց որդիների համար՝ գայթակղութիւններ,
անզգամների համար՝ ոտքերի որոգայթներ:
