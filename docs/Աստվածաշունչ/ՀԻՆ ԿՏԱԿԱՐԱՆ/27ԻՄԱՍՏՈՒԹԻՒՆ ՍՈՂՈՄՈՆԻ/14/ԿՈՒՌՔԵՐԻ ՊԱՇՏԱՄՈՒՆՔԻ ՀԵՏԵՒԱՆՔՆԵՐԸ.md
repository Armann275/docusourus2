22 Բաւական չէ, որ նրանք մոլորուել էին Աստծու գիտութիւնից,
այլեւ, լինելով անգիտութեան պայքարի մէջ,
դեռ այդ չարիքն էլ խաղաղութիւն էին կոչում՝
23 մանկասպան զոհաբերութիւններ կամ գաղտնի ծէսեր կատարելով
եւ կամ ուրիշ կրօններից մոլեգին անառակութիւններ վերցնելով:
24 Նրանք սուրբ չեն պահում ո՛չ իրենց կեանքը եւ ո՛չ էլ ամուսնութիւնը.
ընկերը կասկածամտութեամբ կա՛մ սպանում է ընկերոջը,
կա՛մ թաքուն խաբէութեամբ խղճալի վիճակի է հասցնում նրան:
25 Եւ խառնիխուռն է ամէն ինչ՝
արիւնը եւ սպանութիւնը,
գողութիւնը եւ նենգութիւնը,
ապականութիւնը, ուխտադրժութիւնը,
խռովութիւնը, երդմնազանցութիւնը, գրգռութիւնը,
26 բարի երախտիքների մոռացութիւնը,
հոգեպղծութիւնը, այլասերուածութիւնը,
ամուսնական անառակութիւնը,
շնութիւնն ու գիջութիւնը:
27 Արդարեւ, կուռքերի անունն ու նրանց պաշտամունքը
հէնց բոլոր չարիքների սկիզբն են, պատճառն են ու վախճանը:
28 Դրանք պաշտողները եթէ ուրախ են լինում, ապա մոլեգնում են,
եթէ մարգարէանում են, ապա սուտ են,
եթէ ապրում են, ապա՝ անիրաւութեամբ,
եթէ երդւում են, ապա դրժում են իսկոյն:
29 Եւ սուտ են երդւում, քանի որ յոյսը դրել են անշունչ կուռքերի վրայ,
որոնցից պատժի ակնկալութիւն չունեն:
30 Արդ, նրանց համար կրկնակի պատիժ պիտի լինի յիրաւի,
քանի որ սխալ գաղափար ունեցան Աստծու մասին՝
ունկնդիր լինելով կուռքերին,
եւ սուտ երդուեցին կուռքերին՝
արհամարհելով սրբութիւնը:
31 Արդարեւ, ոչ թէ նրանց զօրութիւնն է, ում երդուեցին,
այլ մեղաւորներին սահմանուած արդար դատաստանն է,
որ պատժելու է ամբարիշտներին յանցանքների համար:
