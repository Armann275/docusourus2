1 Ես ինքս էլ մահկանացու մարդ եմ բոլորի նման
եւ նախաստեղծ հողածնի ծնունդ:
2 Ես եւս մարմին եմ առել մօր որովայնում տասնամսեայ ժամանակի մէջ՝
մածուելով արեամբ տղամարդու սերմից եւ համատեղ քնի ցանկալի հաճոյքից:
3 Ես էլ ծնուելով՝ շնչեցի նոյն ընդհանուր օդը
եւ համանման վշտերի նոյն երկիրն ընկայ:
4 Առաջին բարբառս բոլորի նման նոյն լացը եղաւ,
եւ ես էլ սնուեցի խանձարուրի եւ հոգսերի մէջ:
5 Թագաւորներից ոչ ոք ուրիշ սկիզբ չի ունեցել.
6 աշխարհը մէկ մուտք ունի բոլորի համար եւ մէկ ընդհանուր ելք:
7 Դրա համար էլ աղօթելով խնդրեցի, եւ ինձ իմաստութիւն տրուեց,
կանչեցի առ Աստուած, եւ իմաստութեան հոգի եկաւ իմ մէջ:
8 Ես նախամեծար համարեցի այն, քան իշխանութիւնն ու գահը,
եւ հարստութիւնը ոչինչ համարեցի նրա համեմատութեամբ:
9 Ես այն չնմանեցրի թանկարժէք քարերի,
որովհետեւ ոսկին մի բուռ աւազ է նրա առաջ,
իսկ արծաթը նրա համեմատութեամբ՝ մի բուռ կաւ:
10 Առողջութիւնից եւ գեղեցկութիւնից առաւել՝ ես սիրեցի այն,
եւ նախընտրեցի լոյսից առաւել,
որովհետեւ անմարելի է նրանից բխող լոյսը:
11 Ես նրա շնորհիւ շռայլ բարիքներ ստացայ,
եւ նրա օգնութեամբ հասայ անթիւ հարստութեան:
12 Ես հրճուեցի բոլոր նրանց հետ, ում առաջնորդում էր իմաստութիւնը,
բայց չգիտէի, որ ամէն ինչի ծնունդ տուողը նա էր:
13 Ես սովորեցի առանց նենգութեան եւ առանց նախանձի էլ բաշխում եմ,
չեմ թաքցնում նրա հարստութիւնը,
որովհետեւ նա անսպառ գանձ է մարդկանց համար:
14 Նրանք, որ վարւում են այսպէս, բարեկամանում են Աստծու հետ՝
նրա կրթութեան ընծայած պարգեւների շնորհիւ:
