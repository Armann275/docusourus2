22 Նրա մէջ կայ բանական հոգի, որ սուրբ է,
միածին, բազմաբաշխ,
նուրբ, դիւրաշարժ,
պարզ, անարատ,
յայտնի, անվրէպ,
բարեսէր, արագ, անարգել, բարերար,
23 մարդասէր, հաստատուն,
զգուշաւոր, անհոգ,
ամենազօր, ամենահայեաց
եւ կարող՝ թափանցելու մտաւոր, մաքուր եւ նրբին բոլոր բաների մէջ:
24 Արդարեւ, իմաստութիւնն աւելի շարժուն է բոլոր շարժումներից
եւ իր յստակութեան պատճառով թափանցում եւ անցնում է ամէն ինչից ներս:
25 Նա Աստծու զօրութեան ճաճանչն է,
Ամենակալի ճշմարիտ փառքի ծագումը,
եւ դրա համար էլ ոչ մի պիղծ բան չի խառնւում նրան:
26 Նա մշտնջենաւոր լոյսի նշոյլ է,
Աստծու ներգործութեան անարատ հայելին
եւ նրա վեհութեան պատկերը:
27 Նա մի է, բայց ամենակարող.
նա ինքնակայ է, բայց նորոգում է ամէն բան,
սերնդից սերունդ անցնում է մաքուր հոգիների մէջ
եւ պատրաստում Աստծու բարեկամներ եւ մարգարէներ:
28 Աստուած չի սիրում ուրիշ ոչ ոքի, բացի իմաստութեամբ ապրողից:
29 Արդարեւ, իմաստութիւնն աւելի գեղեցիկ է, քան արեգակը եւ բոլոր աստղաբոյլերը,
իսկ լոյսի հետ համեմատած՝ առաւել է նրանից,
30 որովհետեւ լոյսը փոխւում է գիշերի,
մինչդեռ իմաստութեանը չի կարող յաղթել չարութիւնը:
