1 Ո՛վ իմ հայրերի Աստուած եւ Տէրդ ողորմութեան,
դու ես, որ քո խօսքով ստեղծեցիր բոլորին.
2 եւ քո իմաստութեամբ ձեւաւորեցիր մարդուն,
որ տիրի քո ստեղծած արարածներին,
3 սրբութեամբ ու արդարութեամբ կառավարի աշխարհը
եւ ուղիղ հոգով դատ ու դատաստան անի:
4 Տո՛ւր ինձ քեզ գահակից իմաստութիւնից
եւ խոտան մի՛ համարիր ինձ քո ծառաներից:
5 Արդարեւ, ես քո ծառան եմ եւ քո աղախնի որդին,
ես տկար մարդ եմ եւ կարճատեւ կեանքի տէր,
ես հասուն չեմ դատի ու օրէնքի իմացութեան մէջ:
6 Եւ եթէ նոյնիսկ որեւէ մէկը կարող է կատարեալ լինել մարդու որդիների մէջ,
բայց եթէ քո իմաստութիւնը հեռու է նրանից, նա ոչինչ պիտի համարուի:
7 Դու ինձ ընտրեցիր քո ժողովրդի թագաւոր
եւ քո տղաների եւ աղջիկների դատաւոր:
8 Դու ասացիր, որ ես տաճար շինեմ քո սուրբ լերան վրայ
եւ զոհասեղան՝ քո բնակութեան քաղաքում,
քո այն սուրբ խորանի նմանութեամբ,
որ սկզբից եւեթ, նախապէս, ինքդ պատրաստեցիր:
9 Քեզ հետ է նաեւ իմաստութիւնը, որ գիտի քո գործերը,
քեզ մօտ էր նա, երբ դու արարում էիր աշխարհը,
եւ գիտէր, թէ որն է հաճելի քո աչքին
ու որն է քո պատուիրաններին համապատասխան:
10 Առաքի՛ր դրան քո սուրբ երկնքից,
քո փառքի աթոռից ուղարկի՛ր դրան,
որ գայ եւ տեղ գտնի իմ մէջ,
եւ ես գիտենամ, թէ ինչն է հաճելի քո առջեւ,
11 քանզի նա գիտէ ամէն ինչ եւ խելամուտ է բոլորին,
իմ գործերի մէջ ինձ կ՚առաջնորդի զգաստութեամբ
եւ իր փառքով կը պահպանի ինձ,
12 իմ գործերն ընդունելի կը լինեն,
ես արդարութեամբ կը դատեմ քո ժողովրդին
եւ արժանի կը լինեմ իմ հօր գահին:
