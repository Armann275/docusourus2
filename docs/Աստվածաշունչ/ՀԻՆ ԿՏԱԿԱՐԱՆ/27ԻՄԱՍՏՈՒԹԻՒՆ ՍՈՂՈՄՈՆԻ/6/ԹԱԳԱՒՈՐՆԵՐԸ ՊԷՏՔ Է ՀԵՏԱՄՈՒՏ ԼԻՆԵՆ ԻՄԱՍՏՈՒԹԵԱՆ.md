1 Լսեցէ՛ք, ո՛վ թագաւորներ, եւ հասկացէ՛ք.
2 սովորեցէ՛ք, երկրի բոլո՛ր ծագերի թագաւորներ:
3 Ակա՛նջ դրէք դուք, որ բազմութիւններ ունէք ձեր ձեռքի տակ
եւ հպարտանում էք, որ տիրում էք բազում ազգերի վրայ.
4 ձեզ այդ իշխանութիւնը Տիրոջ կողմից է տրուած,
տէրութիւնը՝ Բարձրեալից.
նա էլ հաշիւ է պահանջելու ձեր գործերի համար
եւ քննելու է ձեր մտածումներ:
5 Դուք նրա թագաւորութեան սպասաւորներն էք,
բայց ուղիղ դատ չէք վարում,
չէք պահում նրա օրէնքները
եւ չէք հետեւում Աստծու կամքին,
իսկ նա ահ ու տագնապով պիտի հասնի ձեզ վրայ,
6 քանի որ իշխանների համար անաչառ դատաստան է լինելու,
մինչդեռ ռամիկի համար կայ ներման ողորմածութիւնը:
7 Հզօրներն աւելի խիստ են դատուելու,
8 որովհետեւ Տէրը ոչ ոքի յատկապէս իր աչքի տակ չի ունենում,
չի խորշում ոչ մի մեծութիւնից,
քանզի ինքն է ստեղծել թէ՛ մեծին եւ թէ՛ փոքրին
եւ հաւասարապէս խնամք է տածում բոլորի նկատմամբ:
9 Բայց զօրաւորների նկատմամբ աւելի խիստ քննութիւն պիտի լինի:
10 Արդ, ձեզ են ուղղուած իմ խօսքերը, ո՛վ բռնակալներ,
որպէսզի իմաստութիւն սովորէք եւ չսխալուէք:
11 Այն ամէնը, ինչ սուրբ է, պահեցէ՛ք սրբութեամբ,
եւ դուք պիտի սրբանաք.
նրանք, ովքեր սովորեն այդ բաները, պաշտպանութիւն պիտի գտնեն:
12 Արդ, ձգտեցէ՛ք հետեւել իմ խօսքերին,
փափագեցէ՛ք եւ պիտի խրատուէ՛ք:
13 Լուսաւոր եւ անթառամ է իմաստութիւնը,
դիւրին է յայտնւում իրեն սիրողներին
եւ հեշտ է գտնւում փնտռողներից:
14 Նա ինքն է հասնում իրեն ցանկացողներին՝ աւելի շուտ ճանաչուելու համար:
15 Ով վաղ է ելնում նրան փնտռելու, նա չի չարչարուի,
որովհետեւ դեգերելիս կը գտնի այն իր դռան մօտ:
16 Նրա մասին մտածելն արդէն կատարեալ իմաստութիւն է,
եւ ով տքնում է նրա համար, շատ շուտ էլ կը թեթեւանայ հոգսից:
17 Արդարեւ, իմաստութիւնն ինքն է շրջում՝ գտնելու իրեն արժանի եղողներին,
եւ քաղցրութեամբ յայտնուելով նրանց շաւիղների վրայ,
ինքն է նրանց տալիս ամէն մի հնարագիտութիւն:
18 Իմաստութեան սկիզբը իմաստութիւն սովորելու ճշմարիտ ցանկութիւնն է.
19 իսկ սովորելու ցանկութիւնը նրա նկատմամբ տածած սէրն է,
նրա օրէնքների պահպանութիւնը գութն է,
նրա օրէնքների իւրացումը՝ անեղծութեան հաստատունութիւնը:
20 Իսկ անեղծութիւնը մարդուն մօտեցնում է Աստծուն,
21 եւ իմաստութեան ցանկութիւնը տանում է դէպի արքայութիւն:
22 Արդ, ո՛վ ժողովուրդների բռնակալներ,
եթէ իշխանութեան գահեր եւ մականներ էք տենչում,
ապա պատուեցէ՛ք իմաստութիւնը, որպէսզի յաւիտեան թագաւորէք:
23 Իսկ թէ ի՞նչ է իմաստութիւնը
եւ ինչպէ՞ս է ծագել այն, ես կը պատմեմ.
24 ես չեմ թաքցնի ձեզնից նրա գաղտնիքները,
այլ այն կը քննեմ արարածների ստեղծման սկզբից
եւ կը բացայայտեմ նրա իմացութիւնը:
25 Ես չեմ շեղուի ճշմարտութիւնից
եւ ոչ էլ նրան կը հետեւեմ այն անձի նման, որ մաշուել է նախանձից,
քանի որ այդպիսի մէկը հաղորդ չէ իմաստութեանը:
26 Իմաստունների բազմութիւնն աշխարհի փրկութիւնն է,
իմաստուն թագաւորը՝ ժողովուրդների ամրութիւնը:
27 Այսուհետեւ որպէս խրա՛տ առէք իմ խօսքերը եւ օգտուեցէ՛ք դրանցից:
