20 Թէեւ երբեմն-երբեմն արդարներն էլ մատնուեցին մահուան փորձութեան,
եւ շատերը մահ գտան անապատում,
բայց քո բարկութիւնը երկար չտեւեց,
21 որովհետեւ անարատ մի այր շտապեց իր պաշտամունքի զէնքով՝
աղօթքով եւ խնկով յղելով իր ուղերձը քաւութեան համար՝
կանգնելու քո բարկութեան դիմաց եւ վերջ դնելու հարուածներին,
դրանով իսկ ցոյց տալով, որ ինքը քո ծառան է:
22 Եւ նա յաղթեց խուռներամ բազմութեանը ոչ թէ մարմնի ուժով կամ զէնքի զօրութեամբ,
այլ սոսկ խօսքով հնազանդեցրեց պատժողին՝
յիշեցնելով հայրերի երդումն ու դաշինքը:
23 Միմեանց վրայ շեղջ-շեղջ կուտակուած դիակների մէջ կանգնած՝
նա դադարեցրեց բարկութիւնը
եւ ողջերի ու մեռածների միջով ճանապարհ բացեց:
24 Նրա ծոպաւոր պարեգօտի վրայ ողջ աշխարհն էր դրուագուած,
քառաշար թանկագին քարերի վրայ քանդակուած էր հայրերի փառքը,
իսկ նրա գլխի թագի վրայ՝ քո մեծութիւնը:
25 Դրանցից էլ խորշեց կործանիչը եւ հէնց դրանցից էլ զարհուրեց,
քանզի բաւական էր միայն քո բարկութեան այդ փորձը:
