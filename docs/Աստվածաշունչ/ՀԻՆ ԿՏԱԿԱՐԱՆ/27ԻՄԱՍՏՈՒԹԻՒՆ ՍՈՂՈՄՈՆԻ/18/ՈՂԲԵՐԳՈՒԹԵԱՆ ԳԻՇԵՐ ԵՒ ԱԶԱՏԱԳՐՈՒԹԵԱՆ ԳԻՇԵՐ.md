5 Երբ նրանք խորհեցին կոտորել սրբերի երեխաներին,
ու թէեւ նրանցից մի ընկեցիկ մանուկ փրկեցին,
բայց դու, որպէս պատիժ, ոչնչացրիր նրանց բազմաթիւ որդիներին
եւ բոլորին էլ կործանեցիր յորդահոս ջրերում:
6 Այդ գիշերը նախագուշակ եղաւ մեր հայրերի համար,
որպէսզի նրանք հաստատ տեսնելով այն երդումը,
որին հաւատում էին, սրտանց հրճուէին:
7 Եւ քո ժողովուրդն ակնկալեց ինչպէս արդարների փրկութիւնը,
այնպէս էլ թշնամիների կորուստը:
8 Արդարեւ, ինչով որ պատժեցիր հակառակորդներին,
նոյն միջոցով էլ քեզ մօտ կանչելով՝ փառաւորեցիր մեզ:
9 Ազնիւների որդիները գաղտնօրէն զոհաբերութիւններ էին կատարում
եւ միաբան ուխտում սրբութեան օրէնքը,
որը պահանջում էր, որ սրբերը հաւասարապէս հաղորդակից լինէին
թէ՛ բարիքներին եւ թէ՛ զրկանքներին:
10 Ուստի այնտեղ, ո՛վ Հայր, քաղցր օրհնութիւններ էին երգում,
մինչդեռ հակառակ կողմից հնչում էր թշնամիների խառնաշփոթ բարբառը,
եւ բարձրանում էր սգացող մանուկների խղճալի ձայնը:
11 Նոյն ձեւով ծառաները տէրերի հետ տանջուեցին,
եւ ռամիկը թագաւորի հետ նոյն չարչարանքը կրեց:
12 Առհասարակ բոլորն էլ նոյն մահով մահացած անթիւ-անհամար մեռեալներ ունէին,
այնպէս որ կենդանի մնացածները նոյնիսկ բաւական չէին թաղելու մեռածներին,
որովհետեւ մի վայրկեանի մէջ կործանուել էր նրանց պատուական սերունդը:
13 Ու թէեւ կախարդութիւնների պատճառով ոչ մի բանի չէին հաւատում,
բայց տեսնելով իրենց անդրանիկ ծնունդների վախճանը,
խոստովանեցին, որ դա քո ժողովուրդն է:
14 Եւ մինչդեռ խաղաղ անդորրը պատել էր ամէն ինչ,
եւ գիշերն արագօրէն իր ընթացքը կիսել,
15 երկնային արքայական գահերից ամենազօր քո խօսքը
ահեղ ռազմիկի նման հասաւ՝ կործանելու այս երկիրը:
16 Քո անաչառ հրամանը պողպատէ սուսեր բերելով եւ միջամուխ լինելով՝
բոլորին մահ էր պատճառում.
այնտեղ երկինքն էր քերում, այստեղ՝ հասնում երկրին:
17 Այն ժամանակ յանկարծակի նրանց խռովեցին ծանր երազների ցնորքները,
անսպասելի զարհուրանքները պաշարեցին նրանց,
18 եւ մէկն այստեղ, միւսն էլ այլ տեղ կիսամահ ընկած՝
յայտնի էին դարձնում այն պատճառը, որից մեռնում էին:
19 Նրանց խռովեցնող այդ երազները նոյնն էին նախագուշակում,
որպէսզի նրանք չկործանուէին առանց իմանալու,
թէ ինչու էին չարաչար տանջւում:
