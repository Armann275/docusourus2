15 Իմաստութիւնը փրկեց սուրբ ժողովրդին եւ անարատ սերնդին՝
իրեն նեղող ազգի ձեռքից:
16 Իմաստութիւնը մտաւ Տիրոջ ծառայի հոգու մէջ
եւ հրաշագործութիւններով ու սքանչելիքներով դիմագրաւեց ահազդու թագաւորներին.
17 սրբերին հատուցեց իրենց վաստակի վարձը,
նրանց առաջնորդեց սքանչելի ճանապարհով,
ցերեկը նրանց հովանի եղաւ,
իսկ գիշերը՝ աստղալոյս:
18 Նրանց անցկացրեց Կարմիր ծովով
եւ տարաւ նրանց առատ ջրերի միջով:
19 Ընկղմեց նրանց թշնամիներին,
իսկ իրենց վերեւ հանեց անդնդի խորքերից:
20 Դրա համար էլ արդարները կողոպտեցին ամբարիշտներին
եւ օրհնեցին, Տէ՛ր, քո սուրբ անունը. քո ձեռքը, որ մարտնչում էր իրենց համար, օրհնեցին միահամուռ:
21 Իմաստութիւնը բացեց համրերի բերանը
եւ յստակախօս դարձրեց մանուկների լեզուն:
1 Իմաստութիւնը սուրբ մարգարէի ձեռքով յաջողեցրեց նրանց գործերը:
2 Նրանք շրջեցին անբնակ անապատում
եւ վրաններ խփեցին անկոխ վայրերում,
3 կանգնեցին պատերազմողների դէմ եւ վանեցին թշնամիներին,
4 ծարաւեցին եւ աղերսեցին քեզ,
նրանց ջուր տրուեց ապառաժ քարից,
եւ նրանց պապակը յագեցաւ կարծր քարից:
5 Արդարեւ, ինչ բանով որ պատժուեցին իրենց թշնամիները,
6 նոյն այդ բանից նրանք, երբ կարիքի մէջ էին, բարերարութիւն գտան:
7 Արիւնով կարմրած եւ ալեխռով մշտնջենական գետի փոխարէն,
8 որպէս կշտամբանք մանկակոտոր հրամանի,
դու առատ ջուր տուիր անյոյսներին՝
9 ցոյց տալով, թէ ծարաւի ժամին ինչպէս ես տանջել հակառակորդներին.
10 երբ իրենց պատժի չափն առան,
քո ողորմածութեամբ խրատուած՝ հասկացան,
թէ ինչպէս են տանջւում քո բարկութեամբ դատապարտուած ամբարիշտները:
11 Սրանց, իբրեւ խրատող հայր, փորձութեան ենթարկեցիր,
իսկ ամբարիշտներին, իբրեւ խիստ թագաւոր, կշտամբեցիր դատապարտելով:
12 Նոյն վտանգին ենթարկուեցին թէ՛ հեռու եւ թէ՛ մօտիկ գտնուողները,
13 եւ նրանց կրկին համակեց անցեալի յիշողութիւնների տրտմութիւնն ու հեծութիւնը,
14 որովհետեւ, երբ նրանք լսում էին,
թէ իրենց կրած պատժի միջոցով բարեպաշտները երախտիքի են արժանացել,
ճանաչում էին քո չափը, Տէ՛ր:
