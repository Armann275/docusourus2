1 Ուժգի՛ն կանչիր եւ մի՛ խնայիր,
շեփորի պէս բարձրացրո՛ւ ձայնդ,
պատմի՛ր իմ ժողովրդին իր մեղքերի
եւ Յակոբի տանը՝ իր անօրէնութիւնների մասին:
2 Օր օրի ինձ են փնտռում
եւ ցանկանում ճանաչել իմ ճանապարհները,
իբրեւ մի ժողովուրդ, որ արդարութիւն է գործել
եւ իր Աստծու իրաւունքը զանց չի առել.
ահա նրանք եկել եւ իրաւունք ու արդարութիւն են որոնում:
Փափագում են մերձենալ Աստծուն
3 եւ ասում են. «Այդ ինչպէ՞ս է, որ մենք ծոմ պահեցինք,
եւ դու չտեսար,
զրկանքների ենթարկեցինք մեզ,
եւ դու չիմացար:
Արդ, ձեր ծոմապահութեան օրերին ձեր ցանկութիւններն էք կատարում
եւ կսկիծ պատճառում բոլոր նրանց, ովքեր ենթակայ են ձեզ:
4 Հակառակութեան եւ կռիւների մէջ էք պահում
եւ բռնցքահարում տկարին:
Իսկ իմ ինչի՞ն է պէտք այդպիսի ծոմապահութեան օրը.
դուք պիտի գաք բողոքէք ինձ,
եւ ես չպիտի լսեմ ձեզ:
5 Այդպիսի ծոմապահութիւնը չէ, որ ես ընտրեցի,
եւ ոչ էլ այնպիսի օրը, երբ մարդ իր անձն է տանջում:
Եթէ պարանոցդ կորացնես օղակի նման
ու տակդ քուրձ ու մոխիր տարածես,
այդ էլ, սակայն, չեմ համարի ծոմ եւ ընդունելի օր.
այդպիսի ծոմապահութիւնը չէ, որ ես ընտրեցի, -ասում է Տէրը: -
6 Քանդի՛ր անիրաւութեան հանգոյցը,
խորտակի՛ր քո վաճառականական խարդախութիւնն ու բռնութիւնը,
ների՛ր ու արձակի՛ր նեղեալներին
եւ պատռի՛ր բոլոր անիրաւ մուրհակները:
