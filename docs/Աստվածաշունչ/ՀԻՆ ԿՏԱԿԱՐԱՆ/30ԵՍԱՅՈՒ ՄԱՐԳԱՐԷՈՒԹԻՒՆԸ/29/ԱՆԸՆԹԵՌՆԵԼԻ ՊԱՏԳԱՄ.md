9 Ապշահար եղաք, յիմարացաք,
թմրեցիք, է՛լ աւելի թմրեցիք,
հարբեցիք, բայց ո՛չ գինուց եւ ո՛չ էլ օղուց.
10 քանզի Տէրը ձեզ յիմարութեան ոգի խմեցրեց
եւ խցանեց ձեր, ձեր մարգարէների, ձեր իշխանների
ու ձեր տեսանողների աչքերը:
11 Թող այս բոլոր պատգամները ձեզ համար լինեն ինչպէս կնքուած նամակի խօսքեր, որը երբ տան որեւէ գրագէտ մարդու եւ ասեն նրան՝ ընթերցի՛ր այդ, պիտի ասի. «Չեմ կարող ընթերցել, որովհետեւ կնքուած է»: 12 Եւ նոյն գիրը պիտի տան մի մարդու ձեռքը, որը տառեր չի ճանաչում, ու ասեն նրան՝ ընթերցի՛ր այդ, նա պիտի պատասխանի՝ կարդալ չգիտեմ:
13 Տէրն ասում է.
«Այս ժողովուրդը մօտ է ինձ իր բերանով,
իր շրթունքներով է մեծարում ինձ,
բայց սրտով հեռացել ու մեկուսացել է ինձնից.
զուր է ինձ պաշտում,
մարդկանց պատուիրաններն ու վարդապետութիւններն է ուսուցանում:
14 Դրա համար ես էլ պիտի փոխեմ այդ ժողովրդին,
պիտի այլափոխեմ նրան,
պիտի կորցնեմ իմաստունների իմաստութիւնը
եւ արհամարհեմ խորհրդականների խորհուրդները»:
